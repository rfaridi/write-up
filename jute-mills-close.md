ঢাকা থেকে মাত্র ১৫ কিমি দূরে নারায়ণগঞ্জের সিদ্ধিরগঞ্জে  নেমে একটু আগালেই চোখে পড়বে একটা বিশাল ফটক। উপরে বড় করে লেখা আদমজী ইপিজেড। সবাই কম বেশী জানেন যে একসময় এখানে পৃথিবীর অন্যতম বড়  পাট কল, আদমজী জুট মিলস ছিল।  

১৯৫০ শতকের শুরুর দিকে আদমজী গ্রুপ দ্বারা প্রতিষ্ঠিত আদমজী জুট মিলস বাংলাদেশের স্বাধীনতার আগ পর্যন্ত লাভজনক ছিল। বাংলাদেশের স্বাধীনতার পর এটি জাতীয়করণ করা হয়। আদমজী সহ আরো প্রায় ৮২টি বেসরকারী পাটকলকে জাতীয়করণ করে এগুলোর ব্যবস্থাপনার জন্য ১৯৭৪ সালে বিজেএমসি গঠন করা হয়। শুরু থেকেই এই পাটকলগুলো একটি চরম অব্যবস্থার মধ্যে দিয়ে যেতে থাকে। একটি হিসেবে দেখা যায় যায় ৪৪ বছরের ইতিহাসে এই পাটকলগুলো শুধু চার বছর লাভের মুখ  দেখেছে। গত এক যুগে শুধু একবার সরকারী পাটকল গুলো ২০১১ সালে ১৭ কোটি টাকা লাভ করেছিল। অন্যদিকে এই পাটকলগুলোর পেছনে প্রায় ১০০০০ কোটি টাকা রাষ্ট্রীয় কোষাগার থেকে গচ্চা গিয়েছে। 

এইরকম অবস্থায় ২০০২ সালে বিএনপি সরকার আদমজী জুট মিল বন্ধ ঘোষণা করে সকল শ্রমিক কর্মচারীকে গোল্ডেন হ্যান্ডশেকের মাধ্যমে বিদেয় করে। এর জন্য সরকারের প্রায় ৩০০ কোটি টাকা ব্যয় হয়। তখন আদমজী জুট মিলে প্রায় ২৫০০০ হাজারের মতন শ্রমিক কাজ করতেন। এখন ইপিজেড হওয়ার পর এখানে ৬২ হাজার শ্রমিক কাজ করছেন। এই ইপিজেড অর্থনীতিতে গুরুত্বপূর্ণ ভূমিকা পালন করছে। 

আদমজী জুট মিলের মতনই এই মাসের ১ তারিখে সরকারী মালিকানাধীন প্রায় ২৫টি পাটকল বন্ধের ঘোষণা এসেছে। আদমজী জুট মিলের মতনই  বছরের বছরের পর বছর লোকসান দিয়ে আসছিল। আওয়ামী লীগ সরকারের ২০০৮ সালের নির্বাচনী ইশতেহারে পাটশিল্পকে বিশেষ গুরুত্ব দেয়া হয়েছিল। নির্বাচনে জিতে ৫০০০ কোটি টাকা বিজে এমসিকে দিয়েছিলো। বেসরকারী খাতে থাকা কয়েকটি কারখানা আবার ফিরিয়েও আনা হয়েছিল। ২০১০-১১ সাল বিজে এমসি সাড়ে ১৭ কোটি টাকা লাভ করে। কৃতিত্ব নেয় সরকার। ২০১০ সালে পাটের জিনোম সিকোয়েন্স আবিষ্কার । এরপরে পাটের পাতা ভেষজ, পলিথিনের বিকল্প পাট ইত্যাদি প্রচার করে পাটের সুদিন ফিরে আসছে বলে প্রচার করা হয়েছিল। তিনগুণ মজুরী বাড়ানো হয় ২০১৫ সালে । 

কিভাবে কার্যকর বাজার কাঠামোতে আনা যায় সেগুলো নিয়ে সরকারের কোন পরিকল্পনা ছিলো না । দীর্ঘমেয়াদী কোন ব্যবস্থাপনা এখানে ছিলো না। সিপিডির একটি গবেষণায় দেখা যায় যে কোন  চেয়ারম্যান  ১৩ মাসের বেশী এখানে কেউ থাকেনি। ডিরেকটর আরো কম। 

এর ফলে গত এক যুগে আওয়ামী শাসনে পাটের সুদিন ফিরে আসছে বলে বার বার ধুয়া তোলা হয়েছে কিন্তু কাজের কাজ কিছুই হয় নাই। গত তিনবছরে কি ঘটেছে সেই সম্বন্ধে শাহানা শারমিন, পাটকল সংগ্রাম পরিষদের নেত্রী বলছিলেন, তিন বছর ধরে পাট কেনা বন্ধ, পাটের সাথে আনুষাংগিক জিনিস না কিনে শ্রমিকদের শুধু বসায়ে বসায় পয়সা দিছে। আমাদের লস হচ্ছে শুধু এই জিনিসটাই চারিদিকে তুলে ধরছে। ২০১৬ সালের পর থেকেই এরকমই চলে আসছে। আমাদের পণ্য দেশেই সেল করার উদ্যোগ নিলে এরকম হতো না । 

শাহানা শারমিনের কথা কিন্তু মোটেও অযৌক্তিক নয়। বাংলাদেশ যে পরিমাণ পাট তৈরী করে তাঁর অধিকাংশই দেশের বাজারে বিক্রি হয়। শুধু তাই নয় রপ্তানী যা হয় সেটিও বিশ্ব বাজারের প্রায় ৮০ ভাগ। সেই হিসেবে যেটা বলা যায় তাহলো যে পাটের বিশ্ববাজার হয়তো খুব একটা বড় নয়। 

তাছাড়া বাংলাদেশে যে পরিমাণ পাট উৎপন্ন হয় তাঁর প্রায় ৯৫ ভাগই বাংলাদেশী বেসরকারী খাতে পাটকলগুলো উৎপন্ন করে। সরকারী খাতের এই ২৫টি পাটকলের তাতে অবদান ছিল মাত্র মাত্র পাঁচ ভাগ। তাই এই পাটকলগুলো বসিয়ে বসিয়ে এইভাবে সরকারী টাকা গচ্চা দেয়ার এমনিতেই কোন মানে ছিল না। 



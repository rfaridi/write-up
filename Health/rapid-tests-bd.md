               ভেংগে পড়া স্বাস্থ্য ব্যবস্থা পুনরুদ্ধারে র‍্যাপিড টেস্টের বিকল্প নাই
               =========================================  

এই জুলাই মাসের ৮ তারিখে সরকারীভাবে প্রথম করোনা রোগী সনাক্তের চার মাস পূর্ণ হতে চললো। এই চার মাসে এখনও  এই মহামারীর প্রকোপ বাংলাদেশে কমার কোন সম্ভাবনা দেখা যাচ্ছে না। এমন কি সরকারী হিসেব  মতে সনাক্ত এবং মৃত্যুর সংখ্যা  না বাড়তে থাকলেও কমার কোন লক্ষণ দেখা যাচ্ছে না। জুন মাসের শুরুতে যেখানে সংক্রমণের প্রতিদিনের হার ২৫০০ এর মতন ছিল সেখানে জুলাইয়ে এখন ৩৫০০ এর মতন চলছে। বিশেষজ্ঞদের মতে এই সংক্রমণের হার আসলে প্রকৃত হারের চেয়ে অনেক কম। গত জুন মাসের ৪ তারিখে  প্রকাশিত ব্রিটিশ ম্যাগাজিন দ্য ইকোনমিস্টের এক রিপোর্টে আইসিডিডিআর এর প্রধান জন ক্লেমেন্সকে উদ্ধৃত করে বলা  হয় যে খোদ  ঢাকাতেই  সাড়ে সাত লাখ করোনা আক্রান্ত রোগী  রয়েছে । কিন্তু একই সময়ে সরকারী হিসেবে দেখা যায় যে পুরো দেশেই রয়েছে মাত্র ৬০,৩৯১ জন করোনায় আক্রান্ত।   

তথ্যের প্রাপ্যতা এবং অসংগতির পাশাপাশি আমরা এখানে যেটা দেখছি সেটা হলো কোভিডের চাপে পুরো স্বাস্থ্য ব্যবস্থাই এক ধরনের ভেঙ্গে পড়ার সম্মুখীন হয়েছে। আমরা প্রতিনিয়ত বিভিন্ন দুঃসংবাদ পাচ্ছি যেগুলোতে জানতে পারছি যে অনেক রোগী যারা কোভিড আক্রান্ত নয় তাঁরাও সঠিক  চিকিৎসা পাচ্ছেন না। গর্ভবতী মহিলা থেকে শুরু করে ডায়ালাইসিসের রোগী সবাই বিভিন্ন ধরনের হয়রানির সম্মুখীন হচ্ছেন। কেউ কেউ  খুবই দুর্ভাগ্যজনক ভাবে  চিকিৎসার অভাবে মৃত্যুবরণ করছেন। এর অন্যতম একটা কারণ হচ্ছে এই সমস্ত রোগীরা হাসপাতালে আসলে হাসপাতাল জানাচ্ছে কোভিড আক্রান্ত হয় নাই এই বিষয়টি নিশ্চিত না হয়ে কোন রোগী ভর্তি করছেন না। কিন্তু কোভিড টেস্টের ফলাফল বাংলাদেশে ক্ষেত্র বিশেষে তিন থেকে পাঁচ দিন সময় লেগে যাচ্ছে। এর ফলে হাসপাতাল রোগীকে চিকিৎসা দেয়া সম্ভব হচ্ছে না।  অ্যাম্বুলেন্সে অ্যাম্বুলেন্সে ঘুরে মৃত্যুর বেশ কয়েকটি করুণ মৃত্যুর ঘটনা মিডিয়াতে বিভিন্ন সময় এসেছে।  

এর সংকটের  অন্যতম কারণ হচ্ছে যে করোনাকালের সাত মাস অতিক্রম হওয়ার পরে বাংলাদেশে করোনার পরীক্ষা পদ্ধতি এখনও হয়রানিমূলক এবং  সময় সাপেক্ষ রয়ে গেছে। পিসিআর টেস্ট   যেটিকে কোভিড-১৯ পরীক্ষার "গোল্ড স্ট্যান্ডার্ড"  বলা হয় সেটি আসলে বেশ খরুচে এবং সময় সাপেক্ষ।  এই টেস্টের ফলাফল পেতে সময় লাগে, উন্নত প্রশিক্ষণপ্রাপ্ত টেকনিশিয়ান আর উন্নত প্রযুক্তি লাগে। বাংলাদেশের মতন জনসংখ্যার ভারে নুব্জে পড়া একটি দেশ এবং যেখানে স্বাস্থ্য সেবা খুবই নিম্ন মানের, সেখানে এই প্রযুক্তির সর্বব্যাপী ব্যবহার আসলে বাস্তবসম্মত নয়। এর ফলাফল আমরা দেখতে পাচ্ছি বিশ্বব্যাপী করোনা টেস্টের পরিসংখ্যানে। বাংলাদেশে এপর্যন্ত প্রতি হাজার জন মানুষের জন্য টেস্ট হয়েছে ৫টি, যেখানে ডেনমার্কে হয়েছে ২০০টির কাছাকাছি, রাশিয়াতে ১৫০টির মতন। উন্নত বিশ্বের কথা বাদ দেই, আমাদের দক্ষিণ এশিয়ার  প্রতিবেশী রাষ্ট্র মালদ্বীপেই প্রতি হাজারে ১১৩টি টেস্ট হয়েছে। এমনকি ভারত এবং পাকিস্থানও এই পরিসংখ্যানে আমাদের থেকে এগিয়ে। 

 কোভিড-১৯ টেস্টের ক্ষেত্রে বাংলাদেশের এই প্রাণঘাতী সীমাবদ্ধতা কাটিয়ে উঠার যে সমাধান নাই তা কিন্তু নয়। অল্প খরচে, অল্প সময়ে খুব দ্রুতই এই সমস্যার সমাধান সম্ভব। সেটি হলো র‍্যাপিড বা দ্রুতগতির টেস্ট। এই র‍্যাপিড টেস্ট দুই ধরনের হয়ে থাকে। একটি হলো এন্টিজেন টেস্ট আর অপরটি হলো এন্টিবডি টেস্ট।   এন্টিজেন টেস্ট কোভিড রোগীর সংক্রমণের একটা প্রাথমিক পরীক্ষামূলক ব্যবস্থা বা 'স্ক্রিনিং ডিভাইস'  হিসেবে কাজ করতে পারে। আর এন্টিবডি পরীক্ষা করা হয় কারো সংক্রমন হয়ে যাওয়ার পর এন্টিবডি তৈরী হয়েছে কিনা।  কোভিড-১৯ এর রোগীদের সংক্রমণের অন্তন ৫/৭ দিন পরে এন্টিবডি তৈরী হয়। এর আগে এন্টিবডি টেস্ট করলে ফলাফল নেগেটিভ আসবে। তাই এন্টিবডি টেস্ট দিয়ে করোনা  সনাক্ত করা সম্ভব নয়। সনাক্ত করার জন্য দরকার এন্টিজেন টেস্ট।
 
 এই র‍্যাপিড টেস্টের ব্যবহার সম্বন্ধে আরেকটু পরিষ্কার ধারণা পাওয়া যায় গত ৫ই জুলাই অনুষ্ঠিত  নব্য গঠিত হেলথ এলায়েন্স বাংলাদেশ এবং বাংলাদেশ হেলথ ওয়াচের যৌথ উদ্যোগে আয়োজিত একটি ওয়েবিনার থেকে। এই অনুষ্ঠানে  উপস্থিত  জনস্বাস্থ্য বিশেষজ্ঞগণ সবাই একই সুরে বলেন যে এই মুহুর্তে বাংলাদেশে আসলে র‍্যাপিড টেস্টের কোন বিকল্প নাই। তাদের বক্তব্য অনুযায়ী এন্টিজেন টেস্ট  পিসিআর টেস্টের মতন নির্ভরযোগ্য নয়। কিন্তু যেটা এর আগে বলা হয়েছে, প্রাথমিক পরীক্ষা  হিসেবে এটির ব্যবহার  হওয়াটা জরুরী। আর এন্টিবডি টেস্ট করলে কারো আগে সংক্রমণ হয়েছিল কিনা সেটি বোঝা যাবে। সেই সাথে বোঝা যাবে তাঁর শরীরে করোনা প্রতিরোধ ব্যবস্থা গড়ে উঠেছে কিনা। এই তথ্যগুলো জানা থাকলে তখন একজন সাধারণ রোগীর চিকিৎসা পেতে এবং হাসপাতালের চিকিৎসা দিতে যেই ভয়, আতংক তৈরী হয়েছে, এর ফলে যেই অনাকাংখিত মৃত্যুগুলো ঘটছে সেগুলোর অনেকগুলোই নিরোধ করা সম্ভব হবে। শুধু তাই নয়, এন্টিবডি টেস্টের মাধ্যমে প্লাজমা দাতা সহজেই খুঁজে পাওয়া যাবে যেটি করোনা চিকিৎসায় একটি কার্যকরী ভূমিকা রাখতে পারবে।  
 
তবে এই অনুষ্ঠানে উপস্থিত বিশেষজ্ঞরা  পরিষ্কার বলে দিয়েছেন এই র‍্যাপিড টেস্ট আসলে পিসিআর টেস্টের বিকল্প নয়। বরং ব্যয়বহুল এবং সময়সাপেক্ষ  পিসি আর টেস্টের উপর চাপ কমাতে এই টেস্টগুলো সহায়ক হিসেবে কার্যকরী ভূমিকা রাখতে পারে।  শুধু তাই নয় এই বিশেষজ্ঞরা  এই দুইটি টেস্ট কিভাবে ব্যবহার করতে হবে সেটি সম্বন্ধেও একটি পরিষ্কার পদ্ধতি বাতলে দিয়েছেন। 

ধরা যাক যে কোন হাসপাতালে একজন রোগী আসলো। পিসিআর পরীক্ষার কারণে তাকে ফিরিয়ে না দিয়ে প্রথমেই  তাকে এন্টিবডি টেস্ট করতে হবে। এন্টিবডি টেস্টে পজিটিভ আসলে বোঝা গেল যে সে কোভিড আক্রান্ত ছিল কিন্তু এখন সেরে উঠেছে, কারণ তাঁর শরীরে কোভিড প্রতিরোধের নমুনা পাওয়া গেছে। সেক্ষেত্রে সেই রোগী যদি ক্যান্সার আক্রান্ত হয়, ডায়ালাইসিসের রোগী হয় বা অন্য যে সমস্যায় হাসপাতালে এসেছে সেটির চিকিৎসা দিতে ওই হাসপাতালের সমস্যা হওয়ার কথা নয়। এই ক্ষেত্রে কিন্তু তখন আর পিসি আর টেস্টের জন্য সময় বা অর্থ ব্যয় করতে হচ্ছে। রোগীর চিকিৎসা সাথে সাথেই শুরু করা যাচ্ছে। আর রোগীর যদি অন্য কোন গুরুতর অসুস্থতা না থাকে তাহলে প্লাজমা সংগ্রহেও তিনি ভূমিকা রাখতে পারেন।  

 কিন্তু অ্যান্টিবডি পরীক্ষার ফল নেগেটিভ আসলে কিন্তু ধরে নেয়া যাবে না যে সে কোভিড আক্রান্ত হয় নাই। কারণ আগেই বলা হয়েছে যে সংক্রমনের পাঁচ সাতদিন পার না হলে এন্টিবডি পরীক্ষা  করে কোন লাভ নেই। তখন দ্বারস্থ হতে হবে  এন্টিজেন পরীক্ষা। এন্টিজেন টেস্টে পজিটিভ আসলে তার  কোভিড ধরে নেয়া যেতে পারে। কারণ এন্টিজেন টেস্টে পজিটিভ আর পিসিআর পরীক্ষার  পজিটিভ এর মধ্যে পার্থক্য খুবই সামান্য।  তাই এন্টিজেন টেস্টে পজিটিভ আসলে তাকে করোনা আক্রান্ত ধরে নিয়ে করোনার চিকিৎসার জন্য প্রয়োজনীয় ব্যবস্থা নিতে হবে।  এক্ষেত্রেও কিন্তু আবার পিসি আর টেস্ট লাগছে না। 
 
 অন্যদিকে যদি এন্টিজেন পরীক্ষার ফল  নেগেটিভ আসে তাহলে কিন্তু আবার ধরে নেয়া যাবে না সেই রোগীর করোনা নেই। এটিই হচ্ছে এই র‍্যাপিড টেস্টের সমস্যা।  তখন তাকে কোভিডের  লক্ষণ, তাঁর চলাচলের  ইতিহাস বিবেচনায় নিতে হবে।   অন্যান্য লক্ষণ যদি মিলে যায় তাহলে নিশ্চিত হওয়ার জন্য পিসিআর টেস্ট করে নিশ্চিত হতে হবে। উপরের এই পদ্ধতি অনুযায়ী দেখা যাচ্ছে যে  পিসিআর টেস্ট সব রোগীর জন্য  করা লাগছে না। তাই  বলা যায় এই পদ্ধতি অনুযায়ী বাংলাদেশে পিসিআর টেস্ট সীমাবদ্ধ রেখেও রোগীদের চিকিৎসা দেয়ার পদ্ধতিতে অভাবনীয় উন্নতি সাধন করা সম্ভব। এর আরেকটি বড় কারণ হচ্ছে এই টেস্ট গুলো করতে আধাঘন্টার বেশী সময় লাগে, খুব উন্নত প্রযুক্তি কিংবা দক্ষ জনশক্তিরও প্রয়োজন নেই। তাই খুব সহজেই এটি উপজেলা স্বাস্থ্য কমপ্লেক্স গুলোর মাধ্যমে বাংলাদেশের গ্রামে গ্রামেও শুরু করে দেয়া খুবই সম্ভব। 

বাংলাদেশের গণস্বাস্থ্য কেন্দ্র এই  এন্টিজেন এবং এন্টিবডি দুই ধরনের  কিট তৈরী করে পরীক্ষার জন্য আবেদন করেছিল। বিএসএমএমইউ এর পরীক্ষা নিরীক্ষার পর   এন্টিজেন কিটের  অনুমোদন না দিলেও এন্টিবডি কিট ব্যবহার যোগ্য বলে রায় দিয়েছিলেন। এখন অনেক দেশই এন্টিজেন টেস্ট আস্তে আস্তে অনুমোদন দিয়ে দিচ্ছে। আমেরিকাতে মে মাসের ৯ তারিখে এন্টিজেন পরীক্ষার অনুমোদন দিয়ে দিয়েছে। যেমন ইন্ডিয়ান কাউন্সিল অফ মেডিক্যাল রিসার্চ জুনের ১৫ তারিখ থেকে র‍্যাপিড এন্টিজেন টেস্টের অনুমোদন দিয়ে দিয়েছে। কোভিড মোকাবেলায় সফল ভিয়েতনামের সাফল্য এর বড় সাফল্য  এই র‍্যাপিড পরীক্ষার মাধ্যমে হয়েছে। তবে এটাও   সত্যি যে অনেক দেশেই এখনো র‍্যাপিড  টেস্টের প্রচলন ঘটে নাই।  এদের মধ্যে অনেকগুলো ধনী রাষ্ট্র, স্বাস্থ্য ব্যবস্থা উন্নত। ব্যয়বহুল পিসিআর টেস্ট বহুল পরিমাণে করতে এইসব দেশ সক্ষম। শুধু তাই নয় কোভিডের কারণে সেখানে সাধারণ স্বাস্থ্য ব্যবস্থা ভেঙ্গে পড়ার উপক্রম হয় নাই। অ্যাম্বুলেন্সে ঘুরে ঘুরে রোগীদের চিকিৎসার অভাবে করুণ মৃত্যুর নজীর এইসব দেশে নাই।  তাই আমাদের মতন ভেংগে পড়া স্বাস্থ্য ব্যবস্থার  দেশে আসলে এই মুহুর্তে র‍্যাপিড পরীক্ষার কোন বিকল্প নাই।  

তবে  এটাও ঠিক যে এই র‍্যাপিড টেস্টগুলো এখন বিশ্ব স্বাস্থ্য সংস্থা এর আনুষ্ঠানিক অনুমোদন পায় নাই।  তবে অনেক দেশই কিন্তু এর তোয়াক্কা না করে র‍্যাপিড পরীক্ষার প্রচলন শুরু করে দিয়েছে। এরকম কয়েকটি দেশের নাম একটু উল্লেখ করা হয়েছে। মনে রাখতে হবে এই করোনা নামক মহাশত্রুর এখনো অনেক কিছুই অজানা। এমনকি বিশ্ব স্বাস্থ্য সংস্থার মতন একটি প্রতিষ্ঠানও এই সংকটে সঠিক দিক নির্দেশনা দিতে সক্ষম হচ্ছে না। কিছু কিছু সিদ্ধান্ত পুরো ১৮০ ডিগ্রী পরিবর্তনের নজীরও এর মধ্যে দেখা গিয়েছে। তাই  এই অতিমারীর মহা সংকটে আসলে প্রতিটি দেশকে নিজের সক্ষমতার বিচারে, নিজস্ব সংকটের আলোকে সমাধানের কথা চিন্তা করে সমাধান নিতে হবে। 

এই অবস্থা বিবেচনায় বাংলাদেশে  জাতীয় পরামর্শক কমিটির গত জুনের তিন তারিখে সুপারিশ করেন বাংলাদেশে দ্রুত র‍্যাপিড টেস্ট প্রচলনের জন্য। গত পাঁচ তারিখের খবর অনুযায়ী সেটি  এখনও বাস্তবায়িত হয় নাই।  এই প্রাণঘাতী মহাসংকটের বিবেচনায় এই ধরনের শ্লথগতি একেবারেই কাম্য নয়। তবে অতি সম্প্রতি কিছু ইতিবাচক অগ্রগতি দেখা যাচ্ছে। গত ২রা জুলাই ঢাকা ট্রিবিউনে প্রকাশিত খবর অনুযায়ী জানা যায় যে স্কয়ার হাসপাতালে এন্টিবডি টেস্ট শুরু করে দিয়েছে। এই থেকে বোঝা যায় যে দেশের সর্বোচ্চ নীতি নির্ধারক মহল থেকে হয়তো এই বিষয়ে একটি সবুজ সংকেত এসেছে।  

তবে এখন বাংলাদেশে এই মহামারী যেই ভয়াবহ প্রাণঘাতী সংকট তৈরী করেছে, সেই বিবেচনায় একটি দু'টি হাসপাতালে এইসব পরীক্ষার সুবিধা সীমাবদ্ধ রেখে আশানুরূপ কোন ফল পাওয়া যাবে না। এই র‍্যাপিড টেস্ট এর নামের মতন করেই অতি দ্রুততায় বাংলাদেশের প্রতিটি অঞ্চলে,  প্রতিটি হাসপাতাল এবং ক্লিনিকে ছড়িয়ে দেয়ার উদ্যোগ দ্রুততম সময়ে নিতে হবে। এই করোনা মোকাবেলায় এর মধ্যেই আমরা বেশ কিছু  অতি বিপজ্জনক ভুল করে ফেলেছি। আর ভুলের কোন সুযোগ নাই। আশা রাখছি র‍্যাপিড টেস্টের বিষয়ে সরকারের নীতি নির্ধারক মহল কাল ক্ষেপণ না করে অতি দ্রুত সঠিক সিদ্ধান্তটি নিবেন।   




      									পেয়াঁজের  অস্বাভাবিক মূল্য বৃদ্ধির ইতিবৃত্ত 
      									
গত বছরে পেয়াঁজের মূল্য বৃদ্ধির ধাক্কা ভয়াবহ স্মৃতির ধাক্কা বাংলাদেশের জনগণ এখনও কাটিয়ে উঠতে পারে নাই। তখন পেয়াঁজ নিয়ে নানা রকম গল্প বাজারে চালু হয়েছিল। যেমন  পেঁয়াজ কিনে নিয়ে বাড়ি ফেরার সময় প্রচণ্ড আতঙ্কে থাকতে হয়! এই বুঝি ছিনতাইকারী আক্রমণ করে পেঁয়াজ ছিনিয়ে নিল। কিংবা কেউ বলছেন পেঁয়াজ কাটার পর যে রকম চোখে পানি আসে, ঠিক তেমনি পেঁয়াজ কেনার আগেও পানি পড়ছে।  আবার কেউ কেউ  বাসায় বেড়াতে যাওয়ার সময় রসগোল্লা না নিয়ে পেঁয়াজ নিয়ে যাওয়ার পরামর্শ দিয়েছেন। কারণ এই দামী বস্তুটি পেয়ে গৃহকর্ত্রী নিশ্চয়ই বেশ খুশী হবেন। 

তো সেই অবস্থা কাটিয়ে উঠতে না ওঠতেই পেয়াঁজের মূল্য বৃদ্ধির আরেকটি  ঝটকা এই বছর এই করোনাকালেও  আবার এসে হাজির।  এটি প্রবল ভাবে জেগে ওঠে যখন ভারতে গত ১৩ তারিখে পেয়াঁজ রপ্তানীর উপর নিষেধাজ্ঞা জারি করে। ভারতীয় নিষেধাজ্ঞা নতুন কিছু নয়। গত বছরে সেপেটম্বরের ২৯ তারিখেও তাই হয়েছিল। এর আগে ২০১৭ এবং ২০১৩ তেও তাই। প্রতিবারই বাংলাদেশের বাজারে এর তীব্র প্রতিক্রিয়া পড়েছিল। সেপ্টেম্বরের শুরুতে স্থানীয় পেয়াঁজের দাম ছিল কেজি ৫০ টাকার নীচে। সেটি এই মাসের মাঝামাঝি হয়ে যায় ৯০ থেকে ১২০ টাকার মধ্যে। কারণ এর মধ্যে ১৪ তারিখে ঘোষণা আসে যে ভারত রপ্তানী নিষিদ্ধ্ব করে দিয়েছে। এর পরে ভারত আগে এলসি করা পেয়াঁজ ছাড় দেবে এই খবরে দাম কিছুটা কমে আসলেও ৭০-৯০ টাকার মধ্যে ঘোরাফেরা করছে। 

বাংলাদেশের অবস্থা বিবেচনার আগে ভারত কি কারণে কয়দিন পর পর পেয়াঁজ রপতানী বন্ধ করে দেয় সেটি বোঝা দরকার। ভারত এই কাজটি করে কারণ হচ্ছে যখনই সে বিন্দুমাত্র আলামত প্রায় যে পেয়াঁজের ফলন ব্যাহত হচ্ছে তখনই সে রপ্তানীতে হয় সীমিতকরণ অথবা একেবারেই বন্ধ করে দেয়।  প্রতিবছরই যখন ভারত পেয়াঁজ বন্ধ করে দেয়, আমাদের মন্ত্রী এবং সরকারী কর্মকর্তারা অনুযোগের সুরে বলতে থাকেন যে ভারত এটা না করলেও পারতো। কিন্তু বিষয়টি হলো ভারতে পেয়াঁজ খুব স্পর্শকাতর বিষয়। সম্প্রতি বিবিসির এক রিপোর্টে এই বিষয়টি কিছুটা খোলাসা করে বলা হয়েছে। 

পেয়াঁজ ভারতে এক ধরনের নিত্য প্রয়োজনীয় খাদ্য দ্রব। ভারতের অনেক প্রদেশ যেমন মহারাষ্ট্রে অন্য শাক সবজি কিনতে না পারলেও রুটি আর পেয়াঁজ সহযোগে খেয়ে নেয় অনেকে। এটা ঠিক যে ভারতের আরো অনেক অঞ্চল আছে যেখানে পেয়াঁজ তেমন একটা জনপ্রিয় নয়, যেমন দক্ষিণ কিংবা পূর্ব ভারত।  কিন্তু পেয়াঁজ খুবই জনপ্রিয় উত্তরের প্রদেশগুলো গুলোতে যেখানে জনসংখ্যা অনেক বেশী এবং বেশী সংখ্যক এম পি সেখান থেকে নির্বাচিত হয়। তাই সরকার পেয়াঁজের ব্যাপারে অতিরিক্ত সতর্ক থাকে। 

ভারতের রাজনীতি পেয়াঁজের অসীম গুরুত্ব বোঝাতে প্রায়শই  ১৯৮০ সালের নির্বাচনের কথা বলা হয়। এই নির্বাচনে ইন্ধিরা গান্ধীর কংগ্রেস বিশাল জয় লাভ করে, ইন্দিরা গান্ধীর বাবা জওহরলাল নেহেরু ১৯৫২ সালে স্বাধীনতা যুদ্ধের নায়ক হিসেবে নির্বাচন জেতার পর এটাই ছিল সবচেয়ে বড় জয়।  যেখানে ইন্দিরা গান্ধীর দল পায় প্রায় ৪০০ এর কাছাকাছি সীট সেখানে তাঁর নিকটতম প্রতিদ্বন্দী কেয়ারটেকার প্রাইম মিনিস্টার চরণ সিং এর লোক দল পায় মাত্র ৩৯টি সীট।  ইন্দিরা গান্ধী আবার ক্ষমতায় আসতে পারেন। ইন্দিরা গান্ধীর এই ক্ষমতায় ফিরে আসার সবচেয়ে বড় কারণ ছিলো তখন পেয়াঁজের দাম বৃদ্ধি নিয়ে জনমনে তীব্র অসন্তোষ। নির্বাচনী প্রচারণায় তখন ইন্দিরা গান্ধী পেয়াঁজের মালা পরে আসতেন এবং তাঁর ভাষণ জুড়ে একটা বড় অংশে থাকতো পেয়াঁজের মূল্য নিয়ন্ত্রণে তৎকালীন সরকারের ব্যর্থতার কথা।  

১৯৯৮ সালের প্রাদেশিক নির্বাচনে দিল্লী আর রাজস্থানে  অটল বিহারী বাজপেয়ীর  বিজেপি সরকারের পতন ঘটে সেই একই কারণে। সফল নিউক্লিয়ার বোমা পরীক্ষার দামামা দিয়ে পেয়াঁজের মূল্য বৃদ্ধির ঝাঁঝ বিজেপি চাপা দিতে ব্যর্থ হয়। 

ভারতের উল্লেখযোগ্য সংখ্যক মানুষের কাছে পেয়াঁজের গুরুত্ব বোঝাতে প্ল্যানিং কমিশনের একজন সদস্য আজ থেকে ২০/২৫ বছর আগেই বলেছিলেনঃ  "পেয়াঁজ দিয়ে ভারতের মানুষজন মূল্যস্ফীতি কি সেটা বোঝে।  কেউ যদি পেয়াঁজ কিনতে পারে তাহলে সে দরিদ্র না, আর না পারলে তাঁর বেশ গরীবি হাল।  ভারতের অনেক সরকারই এই পেয়াঁজের কারণে ভাজা ভাজা হয়েছে এবং ভবিষ্যতে আরো হবে।"  

এদিকে বাংলাদেশে পেয়াঁজের দাম ভারতের মতন রাজনীতির ক্ষেত্রে এতোটা স্পর্শকাতর না হলেও এটি একটি উল্লেখযোগ্য নিত্যপণ্য এতে কোন সন্দেহ নাই। বাংলাদেশের নিজস্ব উৎপাদনের পর চাহিদার ঘাটতি মেটাতে যেই পরিমাণ পেয়াজ আমদানী করতে হয় তাঁর বেশীরভাগ ভারত থেকে আসে। ভারত বিশ্বের পেয়াঁজ উৎপাদনের এক পঞ্চমাংশের বেশী উৎপাদন করে।  আর এই উৎপাদনের ৫০ ভাগের বেশী  মহারাষ্ট্র, কর্ণাটক আর গুজরাট এই তিনটি রাষ্ট্রে হয়। এই অঞ্চলগুলোতে অতিরিক্ত বৃষ্টি, খরা ইত্যাদি সমস্যা হলেই পেয়াঁজের ফলন ব্যাহত হয়। যার ফলে বাজারে সরবরাহের ঘাটতি তৈরী হয়। পেয়াঁজের দাম ভারতের আভ্যন্তরীন বাজারে বাড়তে থাকে। তখন ভারত সরকার তড়িৎ ব্যবস্থা নিয়ে হয় পেয়াঁজের রপ্তানী মূল্য উচ্চ মূল্যে বেঁধে দেয় নয়তো একেবারেই রপ্তানী বন্ধ করে দেয়। এতে ভারতের সরবরাহ বেশী থাকে ফলে দাম যতটা বাড়ার কথা সেটি বাড়ে না। 

কিন্ত ভারতের পেয়াঁজ সংক্রান্ত এই নীতি খোদ ভারতেই বেশ সমালোচিত। যখন ভারত এই কাজ করে তখন তাতে সাধারন ক্রেতারা বেশ উপকৃত হলেও ক্ষতিগ্রস্থ হয় পেয়াঁজ উৎপাদনকারী চাষীরা। সেরকম একজন বেশ ক্ষোভের সুরেই বলছিলেন, ফলন ভালো হলে যখন পেয়াঁজের দাম অনেক কমে যায় তখন তো কেউ আমাদের কাছ থেকে বেশী দামে কেনে না। 

যাই হোক সেটি ভারতের আভ্যন্তরীন বাজার ব্যবস্থাপনার সমস্যা। কিন্তু এতে বাংলাদেশ যেই সমস্যার সম্মুখীন হয় যে এখানে সাধারণ ক্রেতাদের উচ্চমূল্যে ক্রয় করতে হয়।      এটি উচ্চবিত্তের গায়ে কোন আচঁড় না কাটলেও নিম্ন মধ্যবিত্ত বা যারা ছোট খাট ভাতের হোটেল, রেস্টুরেন্ট চালিয়ে জীবিকা নির্বাহ করে তাঁদের জন্য বাজেটের উপর এক বিশাল চাপ।  তাই সরকারকে পেয়াঁজের দামের মূল্য বৃদ্ধি হালকা ভাবে নেয়ার কোন সুযোগ নাই।  কিন্তু পেয়াঁজের মূল্যের উপর নিয়ন্ত্রণ আনতে গেলে এত বছর পরেও সরকারী পর্যায়ে কোন সুচিন্তিত এবং কার্যকরী পদক্ষেপ দেখা যায় না। সরকারী পর্যায়ে যা দেখা যায় তা হচ্ছে নিম্নরুপ। 

প্রথম পর্যায়ে দেখা যায় যে ভারতের এই সিদ্ধান্তে মন্ত্রী মিনিস্টাররা ক্ষুদ্ধ প্রতিক্রিয়া দেখাচ্ছেন। ভারত এটা না করলেও পারতো এই রকম একটা ভাব। এই মন খারাপ ভাব কাটিয়ে এর পর উনারা পেয়াঁজ ব্যবসায়ীরা সিন্ডিকেট করে দাম বাড়িয়ে দিচ্ছে এই অজুহাতে ব্যবসায়ীদের জেল জরিমানা করা হয়। এরপরেও যখন দেখা যায় যে দাম কিছুতেই কমছে না তখন ঘোষণা দেয়া হয় অন্যান্য দেশ থেকে পেয়াঁজ আসছে,কিন্তু সেই ব্যবস্থা নিতে নিতে এতো দেরী হয় যে লম্বা সময় ধরে বাজারে পেয়াঁজের উচ্চ দাম অব্যাহত থাকে। এই পেয়াঁজের দাম তখনই কমে আসে যখন নভেম্বরের পরে নতুন পেয়াঁজের ফলন উঠতে থাকে অথবা যখন ভারত তাঁর রপ্তানী আবার চালু করে। 

বছরের পর বছর এই একই নাটক অংকিত হয়ে আসছে বিভিন্ন ভাবে।  

অথচ এত বছর পরেও এই সামান্য বিষয়টি সরকারী পর্যায়ে বুঝতে পারছেন না যে বাজার আসলে জেল জরিমানা করে একটি প্রতিযোগিতামূলক বাজার ব্যবস্থা নিয়ন্ত্রণ কোন ভাবেই করা যায় না। আপনাকে বাজার নিয়ন্ত্রণ করতে হবে বাজারের নিয়মে। বাজারে পর্যাপ্ত  সরবরাহ বাড়ানোর ব্যবস্থা করুন। বাপ বাপ করে দাম নীচে নেমে আসবে  

 সেই হিসেবে বাজারে সরবরাহের গতিপ্রকৃতির দিকে খেয়াল রাখা বেশ জরুরী।  কারণ  বাজারে পেয়াঁজের চাহিদা এবং সরবরাহ  এর গরমিলের কারণে দাম বাড়ে কমে। এখানে কোন ব্যবসায়ীর কারসাজি নেই।   
 
 সেজন্য সবার প্রথমেই দরকার চাহিদা এবং যোগানের নির্ভরযোগ্য পরিমাপ।  ডেইলী স্টার, ডিসেম্বর ০৯, ২০১৭ এ প্রকাশিত একটি রিপোর্টের তথ্য অনুযায়ী বাংলাদেশে সব মিলিয়ে পেয়াঁজের চাহিদা ২২-২৪ লাখ টন ধরা হয়। আর এই বছর  ১৮.৬৬ লাখ মে.টন উৎপাদন হয়েছে। সেটি গত বছরের যে সোয়া লাখ টনের চেয়ে বেশী। আবার  এদিকে বলা হচ্ছে  ১০ লাখ টনের উপর আমদানী হয়েছে।  তাই কাগজে কলমে চাহিদার চেয়ে যোগান অনেক বেশী হওয়ার কথা। সেক্ষেত্রে পেয়াঁজের দাম কমে আসার কথা। কিন্তু দেখা গেলো যে বেড়ে গেছে।  তার মানে এইসব তথ্যের মধ্যে কোন গুরুতর গন্ডগোল রয়েছে।  


যে কোন খাদ্যপণের চাহিদার পরিমাপক বেশ জটিল। অনেক শ্রমসাধ্য এবং নিবিড় গবেষণা ছাড়া সেটি সম্ভব না। যেহেতু মানুষের খাদ্যাভাস পরিবর্তনশীল তাই সেটি নিয়মিত কয়েকবছর পর পর হাল নাগাদ করাও প্রয়োজন  হয়। এই কাজটি সরকারী প্রতিষ্ঠানগুলো কতটুকু নিষ্ঠার সাথে পালন করে আসছে সেটি বলা বেশ কঠিন।  সরবরাহের বিষয়টি চাহিদা পরিমাপের চেয়ে তুলনামূলক ভাবে কম কঠিন। প্রতি অঞ্চলে কি পরিমাণ জমিতে চাষ হচ্ছে তাঁর একটি সঠিক হিসেব থাকলে  সে থেকে দেশীয় উৎপাদনের   একটি ধারণা  পাওয়া যায়।  আর আমদানীর তো একেবারে কাগজে কলমেই হিসেব থাকে।  এজন্য মনে হয় চাহিদার হিসেবেই একটি বিশাল সমস্যা রয়ে গেছে। তাই সরকারের গবেষণা প্রতিষ্ঠানগুলোর উচিৎ  শুধু পেয়াঁজ নয়,  বিভিন্ন গুরুত্বপূর্ণ ভোগ্য পণ্যের একটি সঠিক চাহিদার হিসাবের নিয়মিত ব্যবস্থা রাখা ।   শুরু থেকে যদি  এই হিসাবটা পরিষ্কার থাকে তাহলে কিন্তু সরকার যথেষ্ট সময় পাবে  আগে থেকেই একটি সতর্কতা মূলক ব্যবস্থা গড়ে তোলার জন্য ।  সেই অনুযায়ী  যখনই  পেয়াঁজ বা এই জাতীয় ভোগ্যপণ্যের দাম বৃদ্ধি পেতে থাকবে, তখন দ্রুত সরবরাহ বৃদ্ধির জন্য বহির্বিশ্ব থেকে আমদানী বাড়িয়ে বা আভন্তরীন কোন সমস্যা থাকলে সেটির মোকাবেলা করতে পারে।  কিন্তু আবারও বলছি সেজন্য দরকার সঠিক তথ্য ভান্ডার এবং সেই তথ্য বিশ্লেষন করে তড়িৎ এবং সঠিক  ব্যবস্থা নেয়ার  জন্য উপযুক্ত লোকবল এবং  মানসিকতা।  




 


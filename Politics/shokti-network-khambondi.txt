প্রিয় শক্তি নেটওয়ার্ক,

শুভেচ্ছা নিবেন।  গভীর অস্বস্তির সাথে এই চিঠিটি লিখছি। দুর্ভাগ্যক্রমে, বলতেই হচ্ছে যে এই অস্বস্তির কারণ আসলে  আপনাদের এই খামবন্দী চিঠি লিখার উদ্যোগ। দেশে যখন উন্নতির সুবাতাস বইছে, আইন শৃংখলা পরিস্থিতির উন্নতির সর্বোচ্চ শিখরে রয়েছে  সেখানে এই ধরনের  উদ্যোগ বেশ উদ্বেগ আর সন্দেহের জন্ম দিচ্ছে। মাঝে মধ্যে দু'একটি ধর্ষণের ঘটনা ঘটছে যা সম্পূর্ণ বিচ্ছিন্ন ঘটনা। সেটি নিয়ে  এতো হৈচৈ করার কি প্রয়োজন সেটি আমার ক্ষুদ্র বুদ্ধিতে একেবারেই কুলোচ্ছে না। 

শুধু তাই নয়,  এই মুক্তিযুদ্ধের চেতনার সরকার এর মধ্যেই ধর্ষণের শাস্তি ফাঁসী এই আদেশ আইনে পরিণত করেছে। আর কোন সরকার জনগণের দাবী এতো দ্রুত মেনে নিয়েছে বলে নজীর নেই। যদিও নিন্দুকেরা বলছে যে ধর্ষনের শাস্তি ফাঁসী আইনে পরিণত করা সরকারের জন্য অনেক সহজ একটি কাজ। তাই সরকার এটি দ্রুত করেছে। এর চেয়ে অনেক কঠিন কাজ হলো দেশে সত্যিকারের আইনের শাসন প্রতিষ্ঠা করা। আর  সেইরকম শাসন ব্যবস্থা চালু থাকলে ধর্ষণের শাস্তি যদি পাঁচ বছরের জেলও হতো তাহলে কিন্তু এই রকম অপরাধ করার আগে একজন ধর্ষক  অনেক বার চিন্তা করতো। কারণ একজন অপরাধী অপরাধ করার আগে এর সর্বোচ্চ শাস্তি কি তা চিন্তা করার চেয়ে বেশী চিন্তা করে তাঁর ধরা পড়ার সম্ভাবনা কত। বর্তমান শাসন ব্যবস্থায় শুধু ধর্ষণ কেন, যে কোন অপরাধ করেই ধরা পড়া, শাস্তি হওয়ার ব্যাপারে সাধারণ মানুষের আস্থা শূন্যের কোঠায় বলা চলে।  

শুধু কি তাই, এই নিন্দুকেরা আরো কত কি বলে। এরা  সুযোগ পেলেই এই চেতনার সরকারকে এক হাত নেয়।  এই যেমন তাঁরা আরো বলে যে এই সব ধর্ষণ গুলো ঘটাচ্ছে ক্ষমতাসীন দলের অনুসারীরা বা তাঁদের প্রত্যক্ষ প্রশ্রয়ে। তাই  এর বিচারগুলো হচ্ছে না। যেই দেশে বিচারহীনতার সংস্কৃতি রন্ধ্রে রন্ধ্রে ঢুকে গেছে যেখানে অপরাধের সর্বোচ্চ শাস্তি আসলে কি তাতে খুব একটা কিছু এসে যায় না। সন্দেহ নেই এই নিন্দুকদের বেশীরভাগই জামায়াত-শিবিরের অনুচর।

এদের মধ্যে যারা দাগী নিন্দুক, তাঁরা আরো এক ডিগ্রী উপরে যায়। তাঁরা বলে যে এই বিচারহীনতা, জবাবদিহিহীনতার ফলে ধর্ষণ কেন, এই দেশ আজ সব ধরনের অপরাধের অভয়ারণ্যে পরিণত হয়েছে। তাই ধর্ষণ রোগের একটি লক্ষণ মাত্র, রোগের মূল কারণ হচ্ছে এই দেশে এখন বর্তমানে জনগণের ম্যান্ডেট বিহীন, স্বৈরাচারী, ফ্যাসিস্ট সরকারের উপস্থিতি যেখানে আইনের শাসন সম্পূর্ণ অনুপস্থিত। 

এইসব দাগী নিন্দুকদের সম্পর্কে আমি শুধু একটা কথাই বলব। জামাত শিবিরের অনুচর কিংবা দেশের স্থিতিশীলতা এবং ভাবমূর্তি ক্ষুণ্ন করার উদ্দেশ্য না থাকলে কেউ এদের সমালোচনা করতে পারে না। আমাদের দেশের নেতৃত্ব রয়েছে মানবতার পরাকাষ্ঠা  মা জননীর হাতে। উনার বলিষ্ঠ নেতৃত্বে দেশ এগিয়ে ধাঁ ধাঁ করে উন্নতির মহাসড়কে। এই সময়ে এই ধরনের চরম মিথ্যা অভিযোগ একটা ভয়ানক দুরভিসন্ধি ছাড়া আর কিছু নয়। 

তাই শক্তি নেটওয়ার্ককে  অনুরোধ করব দয়া করে  লাইনে আসেন। আর আপনারা মেয়েছেলেদের সংগঠন, গান কবিতা বড় জোর নাচ টাচ বা রান্না বান্নার অনুষ্ঠান করেন। এইসব ঝামেলার মধ্যে নিজেদের জড়ায়েন না।  

তাই খুবই ভদ্রভাবে বলছি এই ধরনের অপপ্রচার মূলক প্রচারণা থেকে বিরত থাকুন। দেশে এখন চরম এবং পরম শান্তি বজায় আছে। সেটি রাখতে সহায়তা করুন। এই সব চিঠি ফিঠি লিখিয়ে নিরীহ জনসাধারণকে উসকে দেয়ার অপঘাত মূলক চেষ্টা থেকে বিরত থাকুন। নচেৎ আমার মতন সচেতন নাগরিকবৃন্দ এবং সোনার ছেলেরা  আপনাদের রুখে দাঁড়াতে যে কোন ব্যবস্থা নিতে বিন্দুমাত্র পিছ পা হবে না। 

ইতি 

চেতনার আগুনে টগবগে ফুটতে থাকা একজন সোনার ছেলে

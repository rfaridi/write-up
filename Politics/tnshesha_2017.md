
                   দরকার একজন অ্যালসেশিয়ান!


ভারতের চেন্নাই থেকে প্রায় পঁচিশ কিমি দুরে এস এস এম সি রেসিডেন্সী। সবুজে ঘেরা, নির্জনতায় আবদ্ধ একটা জায়গা। অবসরপ্রাপ্ত বৃদ্ধ বৃদ্ধারা এখানে থাকেন। এর মধ্যে একটা কটেজ প্রায়শই খালি থাকে। অনেকদিন পর পর হয়তো সেটির মালিককে সস্ত্রীক দেখা যায়। এতে এখানকার কেউ তেমন একটা কেউ অবাক হয় না। কারণ এখানকার অনেকেই কয়েক মাসের জন্য কটেজ বন্ধ করে আমেরিকায় ছেলেমেয়েদের সাথে থাকার জন্য চলে যায়।         

এই কটেজটির মালিক তিরুনেল্লাই নারায়ণ আয়ার সেষান ,অথবা টি. এন.  সেষানকে  এখানকার অন্যান্য অধিবাসীদের মধ্যে সবচেয়ে বেশী হাই প্রোফাইল  না ধরে   উপায় নেই। পচাশি বছর বয়স্ক সেষানকে নিয়ে   একসময় ভারতে একটা কথা বেশ চালু ছিল। ভারতীয় রাজনীতিবিদরা দু'জনকে সবচেয়ে বেশী ভয় পায়, একজন হলো সৃষ্টিকর্তা  আর  আরেকজন  হলো  টি .এন.  সেষান। তাও হয়তো এই ক্রম  অনুসারে না!

এই রকম একজন মানুষের জীবনের বেশীরভাগ সময়   কেটেছে সাদামাটা সরকারী চাকুরী করে। কেরালার পাল্লাকার অঞ্চলে তামিল ব্রাহ্মন পরিবারে তাঁর জন্ম। সেষানের ভাষায় এখানকার লোকজন দু'টো জিনিস খুব ভালো পারে, রান্না আর শয়তানি (কুক এন্ড ক্রুকস)। পেশাগত জীবন শুরু করেন শিক্ষকতা দিয়ে। তারপর সরকারী চাকুরীতে যোগদান। বিভিন্ন পর্যায়ে বিভিন্ন দায়িত্ব যোগ্যতার সাথে  পালন করে  তিনি  ক্যাবিনেট  সেক্রেটারী  হোন  যেটিকে  ধরা হয়  ভারতীয় আমলাতন্ত্রের সর্বোচ্চ  স্থান। এই নিষ্ঠাবান সরকারী কর্মকর্তাটিকে   নিয়ে  আগামী  পাঁচ  ছয়  বছর  ভারতের  রাজনীতিতে কি  প্রলংকর কান্ড ঘটে যাবে সেটি ১৯৯০ সালে তাঁর প্রধান নির্বাচন কমিশনার নিয়োগের আগে কেউ ঘূর্ণাক্ষরেও আঁচ করতে পারেন নি। 

যদিও প্রকারান্তরে সারাজীবন রাজনীতিবিদদের অধীনেই কাজ করেছেন,  নির্বাচন কমিশনের দায়িত্ব পাওয়ার সাথে সাথে রাজনীতিবিদদের তিনি থোড়াই কেয়ার করা শুরু করলেন । তাঁর বক্তব্য হলো যে আমার কাজ সাংবিধানিক দায়িত্ব পালন করা, রাজনীতিবিদরা কি বলছে না বলছে তা নিয়ে আমার মাথা ঘামানো সাজে না। আমি যা করছি তাঁর সবই আমার সাংবিধানিক ক্ষমতা বলে করছি।  আমাকে যদি একটা কাজও দেখানো যায় যেটা আমি সংবিধানের বিধির বাইরে করেছি তাহলে আমি সাথে সাথে পদত্যাগ করবো। 

ভারতের নির্বাচন চালানো  এক  মহাযজ্ঞ। শুধু  নির্বাচনী বুথই তখন ছিলো আট লক্ষের উপরে, পঞ্চাশ লক্ষের উপর কর্মী দরকার এই বিশাল কর্মকান্ড চালানোর  জন্য। আর  নিরাপত্তা বাহিনীর সদস্যের কথা তো বাদই  দেয়া  গেলো। নির্বাচনের সময় এই বিশাল কর্মীবাহিনীর প্রয়োজনীয়তা মেটানো  হতো  রাজ্যসরকারের   কর্মকর্তাদের সাময়িক ভাবে  নির্বাচন কমিশনে নিয়োগ দিয়ে।  দেখা যেতো  এই  কর্মকর্তারা  বেশীর  ভাগ  সময়েই  তাঁদের  এই  কাজকে  গুরুত্বের  সাথে  নিতেন  না। এছাড়াও  আরেকটা যেটি মারাত্মক সমস্যা ছিলো  সেটি  হলো  ইচ্ছে  হোক  আর  অনিচ্ছায়  হোক, এই কর্মকর্তারা স্থানীয় রাজনৈতিক নেতৃত্বের ইচ্ছের বাইরে কাজ করতে পারতেন না। ফলে সুষ্ঠ নির্বাচন চালানো বেশ দুরূহ হয়ে পড়তো। 

সেষান এসে বললেন, না এভাবে চলবেনা।  এই সব কর্মকর্তারা যখন নির্বাচন কমিশনের সাথে কাজ করবে, তখন নির্বাচন কমিশনের তাঁদের উপর পূর্ণ কর্তৃত্ব থাকতে হবে। এই নিয়ে রাজ্যের সরকারী কর্মকর্তা, স্থানীয় রাজনৈতিক নেতৃত্বের সাথে সেষানের বিরোধ চরমে উঠলো এবং রাষ্ট্রের সর্বোচ্চ পর্যায়  পর্যন্ত গেল।  শেষ পর্যন্ত সুপ্রীম কোর্ট  সেষানের   পক্ষে  রায় দিলেন মানে হলো  সেসব  সরকারী  কর্মকর্তা  নির্বাচনে কমিশনে  অস্থায়ী ভাবে  কাজ  করবেন  তাঁদের   অবশ্যই সেষানের অধীনে কাজ করতে হবে। 

এটি ছিল এক ঐতিহাসিক মুহুর্ত। এই একটি ঘটনায় ভারতের নির্বাচনে এক বিরাট পরিবর্তনের সুচনা ঘটলো। এইসব কর্মচারীরা তখন  আগের  চেয়ে  অনেক  বেশী  দ্বিধাহীন ভাবে  নির্বাচনী  অনিয়মের ব্যাপারগুলো  নিয়ে  তদন্ত  এবং  শাস্তির  ব্যবস্থা  করা শুরু  করলো। 


সেষান আসার আগে ভারতের নির্বাচনে বাংলাদেশের মতই একটা উৎসব মুখর পরিবেশ বিরাজ করতো। আর সেই উৎসবের খরচ যোগাতে প্রার্থীরা ব্যাপক  খরচ করতো। হেলিকপ্টারে করে নেতারা আসতেন , দেদার টাকা ছড়াতেন আর অশিক্ষিত অর্ধ শিক্ষিত গরীব চাষীদের নতুন জীবনের স্বপ্ন মাখানো ছবি দেখাতেন। 

সেষান বেরসিকের মতন এসে এই  মহাযজ্ঞে বাগড়া দিয়ে বসলেন।  দেদার টাকা পয়সা খরচের লাগাম টেনে ধরলেন। এতে  প্রথমেই  হেলিকপ্টার চড়ার বিলাসিতা বন্ধ হয়ে গেলো। গ্রামের পর গ্রাম প্রচারণা চালানোর জন্য  লক্কর ঝক্কর রাস্তায় গাড়ী ছাড়া আর কোন উপায় থাকলো না । লাউড স্পীকার, দেয়াল লিখন এগুলোও উঠে গেলো নির্বাচনের প্রচারণা কৌশল হিসেবে। রাত দশটার পর প্রচারণা নিষিদ্ধ হয়ে গেল। 

এইসবের ফলে তাঁকে যখন অভিযুক্ত করা হয় তিনি ভারতীয় নির্বাচন থেকে   উৎসব মুখর পরিবেশ সরিয়ে দিয়ে এটিকে বর্ণহীন করে ফেলছেন, তখন তিনি বললেন যে নির্বাচন হচ্ছে খুবই গুরুগম্ভীর ব্যাপার । কেউ যদি আমোদ প্রমোদ দেখতে চায়  তাহলে সিনেমা হলে যাক!  

১৯৯৬ সালে সেষান যখন তাঁর ছয় বছরের দায়িত্ব থেকে অব্যাহতি পেলেন তখন ভারতের নির্বাচনী ব্যবস্থায় এক বৈপ্লবিক পরিবর্তন এসে  গেছে। টি এন সেষান এমনই আমূল পরিবর্তন করে গেছেন পুরো কাঠামোতে পরের নির্বাচন কমিশনাররা এসে সেটিতে খুব একটা ঘাপলা করার সাহস অর্জন করতে পারেননি বা করার ঝুঁকি নিতে পারেননি।    গোপালস্বামী, প্রাক্তন নির্বাচন কমিশনারের ভাষায়,   রাজনৈতিক দলগুলো এখন নির্বাচন কমিশনকে   নিরপেক্ষ  আম্পায়ার  হিসেবে দেখে, ভারতের নির্বাচন যে এখন সারা পৃথিবীতে মডেল নির্বাচন হিসেবে স্বীকৃত হচ্ছে তার একমাত্র  কারণ হলো সেষানের এই অর্ধযুগ, যেটিকে অনেকে বলেন 'সেষান ভার্সাস নেশান'।
 
এখন এই লেখার শিরোনামে কেন কুকুরের নাম সেটা ব্যাখা করি। অ্যালসেশিয়ান বা জার্মান শেফার্ড প্রজাতির  কুকুর প্রহরী হিসেবে এক্কেবারে প্রথম শ্রেণীর।   কারণ সে খুবই বিশ্বস্ত, ভয়ংকর সাহসী এবং যখনই বোঝে তাঁর মালিকের আক্রান্ত হওয়ার সম্ভাবনা রয়েছে সে বিন্দুমাত্র দ্বিধা না করে পাল্টা আক্রমন চালায়।  টি. এন. সেষান একই ভাবে ভারতের নির্বাচন ব্যবস্থা, তাঁর উপর অর্পিত সাংবিধানিক দায়িত্বের উপর বিশ্বস্ত থেকেছেন এবং একে রক্ষা করেছেন। তাই তাকে দেয়া  অ্যাল-সেষান নামটা বেশ মানিয়ে যায়। আর সেষান নিজেও  অ্যালসেশিয়ানের সাথে তুলনাটা খুব একটা অপছন্দ করতে বলে মনে হয় না। তবে তাঁর চিরাচরিত রসবোধের পরিচয় পাওয়া যায় এই মন্তব্যে  " আমার চেহারার সাথে মনে হয় বুলডগের মিল বেশী"। 


সদ্য নিয়োগপ্রাপ্ত প্রধান নির্বাচন কমিশনার কে এম নূরুল হুদা ও  একজন সাবেক সরকারী কর্মকর্তা। তবে তিনি শুরুতেই একটু বিতর্কের মুখে পড়ে গেছেন যেহেতু তিনি বিএনপির আমলের ওএসডি হয়েছিলেন এবং ২০০৬ সালে সচিব হিসেবে অবসরে চান। তাই শুরুতেই বিএনপি নেতৃত্ব নূরুল হুদার প্রতি তাঁদের অনাস্থা জানিয়ে দিয়েছে। নূরুল হুদার আমলে নির্বাচন কেমন হবে সেটি বলা মুশকিল কিন্তু  আর যাই হোক সদ্য বিদায়ী প্রধান নির্বাচন কমিশনারের আমলের মতন না  হওয়াটাই বাঞ্ছনীয়। পেশাগত জীবনে রকিব উদ্দিনের সাথে টি. এন. সেষানের বেশ কিছু ব্যাপারে মিল রয়েছে। টি এন সেষানের মতন তিনিও সরকারী কর্মকর্তা ছিলেন এবং  কর্মজীবনে বেশ সাফল্যের পরিচয় দিয়েছেন। প্রাথমিক এবং গণশিক্ষা মন্ত্রণালয়ের সচিব ছিলেন তিনি, ক্যাবিনেট ডিভিশনেও কাজ করেছেন। এমনকি সেষানের মতন তারও হার্ভার্ড কানেকশন রয়েছে, রিসার্চ ফেলো হিসেবে হার্ভার্ড রিসার্চ সেন্টার ফর পপুলেশন স্টাডিজ এ কাজ করেছেন। 

দুঃখের বিষয় হলো পেশাগত এই সব মিল ছাড়া, তাঁদের উপর  প্রধান নির্বাচন কমিশনার হিসেবে অর্পিত দায়িত্ব পালনে আর তেমন কোন মিল চোখে পড়ে না। বিশেষ করে গতমাসে ঘটে যাওয়া মেয়র নির্বাচনের পর প্রধান নির্বাচন কমিশনার সহ পুরো নির্বাচন কমিশনের ভূমিকা আরও অনেক বেশী বিতর্কিত হয়ে পড়েছে। তাই আগামী কোন গুরুত্বপূর্ণ নির্বাচনের আগে অবশ্যই একজন দক্ষ এবং নিরপেক্ষ প্রধান নির্বাচন কমিশনার অপরিহার্য হয়ে পড়েছে। 

তত্ত্বাবধায়ক সরকার নিয়ে আর কেউ তেমন উচ্চবাচ্য করছে না। করার খুব একটা প্রয়োজনও আছে বলে মনে হয় না। তত্ত্বাবধায়ক সরকার মূল ধারার  গণতান্ত্রিক প্রক্রিয়ায় একটা বড় ধরনের ব্যতিক্রম। এই বিশাল ব্যতিক্রমের দিকে না তাকিয়ে মূল ধারার ক্ষমতা পরিবর্তনের জন্য কি দরকার তা জানার জন্য পশ্চিমা বিশ্বের মুখাপেক্ষী হওয়ার দরকার নেই। প্রতিবেশী ভারতের দিকে দৃষ্টি দেয়া যথেষ্ট। সেখানের সবচেয়ে বড় শিক্ষা হলো  সুষ্ঠ নির্বাচনের জন্য দরকার স্বাধীন এবং নিরপেক্ষ ভাবে নির্বাচনী কাজ করার মতন একটি প্রতিষ্ঠান। আরও দরকার সেই প্রতিষ্ঠানের নেতৃত্বে  মানানসই ধরনের একজন ব্যক্তিত্ব।একজন অ্যালসেশিয়ান!

আর এই অ্যালসেশিয়ানের খোঁজ এখন থেকে করাটাই জরুরী। মেয়র নির্বাচনের পর সরকারের সুষ্ঠ নির্বাচন নিয়ে সদিচ্ছার প্রতি জন সাধারণের মনে কিছুটা হলেও সন্দেহের সৃষ্টি হয়েছে। সেটা দূর করার জন্য সরকারকে  দেখাতে হবে নির্বাচন কমিশনের কতটুকে সংস্কার তাঁরা এখন থেকেই করতে প্রস্তুত রয়েছেন। প্রসঙ্গত উল্লেখ্য,   বর্তমান সরকার ক্ষমতার আসার আগে ২০০৮ সালের ১২  ডিসেম্বরে প্রকাশিত নির্বাচনী  ইশতেহারে  বিএনপি-জামায়াত জোটের সময় নির্বাচনী অবস্থাকে এইভাবে মূল্যায়ন করেছিলঃ  “...  ইলেকশন ইঞ্জিনিয়ারিংয়ের মাধ্যমে ক্ষমতাকে চিরস্থায়ী করার উদ্দেশে নির্বাচন কমিশনকে আজ্ঞাবহ দলীয় প্রতিষ্ঠানে পরিণত করে। ...... জনগণের ভোটাধিকার হরণ ও কারচুপিকে এমন পর্যায়ে নিয়ে যায়, যার ফলে পুরো নির্বাচন  ব্যবস্থা  বিশ্বাসযোগ্যতা হারায়।"  আর সেই অবস্থা থেকে উত্তরণের জন্য এই সরকারের নির্বাচনী অঙ্গীকার ছিল এরকমঃ “  একটি নির্ভরযোগ্য নির্বাচন ব্যবস্থা, নিয়মিত নির্বাচন, সরকারের জবাবদিহিতা, স্বচ্ছতা নিশ্চিত করতে গণতন্ত্র ও গণতান্ত্রিক প্রতিষ্ঠানগুলোকে সুপ্রতিষ্ঠিত করা হবে” 

 বর্তমান ক্ষমতাসীন সরকারের মধ্যে নির্বাচনী অঙ্গীকার পূরণের সদিচ্ছা  শীঘ্রই না দেখলে সংঘাতের রাজনীতি ফিরে আসতে দেরী নাও হতে পারে! আর এ প্রসঙ্গে বলে রাখা দরকার, সেই সংঘাত বিএনপির পক্ষ থেকে না এসে  আরও বিপদজনক কোন পক্ষ থেকে আসার সম্ভাবনা একেবারেই উড়িয়ে দেয়া যায় না!

ড. রুশাদ ফরিদী
শিক্ষক, অর্থনীতি বিভাগ
ঢাকা বিশ্ববিদ্যালয়
rushad.16@gmail.com






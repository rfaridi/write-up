ডাকসুর ভিপি নুরুকে আমার একটা ঘটনা আছে। নুরু এই যে অগণিত মার অত্যাচারিত হলো, মার খাচ্ছে। এর মধ্যে হালকা আছে, জোরালো আছে, জান প্রাণ নিয়ে টানাটানি মারও আছে। এইরকম প্রায় প্রাণঘাতী একটা মারের প্রত্যক্ষদর্শী আমি ছিলাম। 

২৭শে ডিসেম্বর (তারিখ চেক করতে হবে) আমি একটা ডিপার্টমেন্টে ছিলাম। তখন আমার ব্যানার হাতে ঢাকা বিশ্ববিদ্যালয়ের অর্থনীতি বিভাগের সামনে ক্লাসে ফেরার  আন্দোলন চলছে। তবে তখন মনে হয় কিছু সময় স্থগিত ছিল। ভিসি মহোদয় আশ্বস্ত করেছিলেন। তো আমি তখন হেঁটে হেঁটে  সামাজিক অনুষদ বিল্ডিং এর দিকে যাচ্ছি। হঠাৎ দেখি ডাকসু ভবনের সামনে বিরাট গন্ডগোল চলছে। মধুর ক্যান্টিনের সামনে এক ঝাঁক যুবক লাঠিসোটা নিয়ে সমানে ইট পাটকেল মারছে। ভেতর থেকে সেই ইটগুলো আবার ফিরে আসছে। অবস্থা এমনই বেগতিক যে কোনভাবেই এগোনোর উপায় নেই। তাই আমি আইবিএর গেটের দিকে অবস্থান নিয়ে দেখছি কি অবস্থা। বিভিন্নজনকে জিজ্ঞেস করে জানতে পারলাম যে ছাত্র অধিকার পরিষদের অন্যান্যরা এবং ডাকসু ভিপি নুরুল হক নুর ডাকসু ভবনের ভেতরে অবস্থান করছে। আর বাইরে মূলতে মুক্তিযোদ্ধা মঞ্চ নামক ছাত্রলীগের নেতা কর্মীদের দ্বারা গঠিত একটি সংগঠন অবস্থান নিয়েছে। সেখানে ছাত্রলীগে মূল দলের নেতা কর্মীরাও রয়েছে। কিছুক্ষণ পরে দেখলাম ডাকসু ভবনের গেট থেকে একজন একজন করে ছাত্র অধিকার পরিষদের সদস্যদের পেটানো হচ্ছে। সাপ মারার মতন করে অনেকে মিলে লাঠি দিয়ে ইচ্ছে মতন এক একজনকে পেটাচ্ছে। একজনের মাথা ফেটে গেছে। আমি ছুটে গেলাম। থামানোর চেষ্টা করলাম।  ওরা তখন ঐ ছেলেকে ছেড়ে দিয়ে আরকজনকে পেটাতে এগিয়ে গেলো। প্রক্টর মহোদয় ২০ গজের মধ্যেই ফোনে কথা বলছিলেন। আমি ছুটে যেয়ে উনাকে বললাম, স্যার ওরা তো আমাদের ছাত্র, ওদেরকে মেরে ফেলছে, আর আপনি এখানে দাঁড়িয়ে দাঁড়িয়ে ফোনে কথা বলছেন? উনি আমাকে বেশ রাগত স্বরে বললেন যে, রুশাদ, তুমি এখান থেকে চলে যাও, আমাদের দেখতে দাও আমরা যা করার করছি। উনার সাথে বেশ কিছুক্ষণ বাদানুবাদ হওয়ার পর বুঝলাম যে প্রক্টর হয়েও ঘটনাস্থল থেকে দূরে থাকতে চাচ্ছেন। তখন আমি আবার ডাকসু ভবনে ফিরে আসলাম। এসে শুনি যে দোতলায় নাকি রুম বন্ধ করে লাইট নিভিয়ে ছাত্র লীগের কর্মীরা নুর এবং তার সংগীদের পিটিয়েছে। অনেকে আধমরা হয়ে আছে। অবস্থা খুব খারাপ। আমি তখন দেখলাম এসিস্ট্যান্ট প্রক্টর কয়েকজন হাঁটাহাঁটি করছে, তাঁদের যেয়ে বললাম, কি ব্যাপার, আমাদের ছাত্ররা মার খেয়ে আধমরা হয়ে যাচ্ছে আর আপনারা এখানে হাঁটাহাঁটি করছেন। দেখি উনারা একজন আরেকজনের মুখ চাওয়া চাওয়া করছি। খুব ক্ষুব্ধ হয়ে আমি নিজেই ডাকসু ভবনের উপরে গেলাম। দেখি ভিপির রুমের দরজা বন্ধ, আর ভেতর থেকে কাতর গলা ভেসে আসছে।  কয়েকজন বললো যে ভেতর নাকি অবস্থা খুব খারাপ, তাড়াতাড়ি হাসপাতালে নেয়া দরকার। আমরা তখন ঘুরে ছাদের দিকে আসলাম ঐ একই কক্ষের জানালার পাশে। দেখি ভেতরে ভয়াবহ অবস্থা। নূর অজ্ঞান হয়ে পড়ে আছে। অন্যরা কাতরাতে। রক্তাক্ত থেঁতলে আছে অনেকের শরীর। পানি পানি করে চিৎকার করছে কেউ কেউ। মধুর ক্যান্টিন থেকে পানি এনে দিলাম। 

এদিকে দেখি ছাত্রলীগের কোন কোন কর্মী খুব চিন্তিত মুখে ঘোড়াঘুরি করছে। কারণ এরা যদি মরে যায় তাহলে তো মুশকিল। পিটিয়ে আধমরা করে ফেললে কোন সমস্যা। যতক্ষণ শ্বাস আছে, ততক্ষণ সব কিছু ঠিক। বুয়েটের আবরারের ঘটনা তখনও স্মৃতিতে তাজা। আর যাই হোক মরতে দেয়া যাবে না।  এই ধরনের পরিস্থিতিতে দেখি প্রক্টর এসে নিজে অনুনয় করা শুরু করলো, এম্বুলেন্স ডাকা হয়েছে, নূররা যাতে দরজা খুলে বেড়িয়ে আসে। সেইসময় আমি দেখলাম প্রক্টর একজন শিক্ষক, উনার প্রতি যে অবিশ্বাস আর ঘৃণা উনার নিজের ছাত্রদের। ছাত্ররা মনে করছে উনি এসে দরজা খুললে ছাত্রলীগের কর্মীরা এসে উনাকে আবার পেটাবে। কতরকম লজ্জ্বার ব্যাপার। 

যাই হোক অবশেষে অনেক অনুরোধ উপরোধের পর ওরা দরজা খুলতে রাজী হলো, এম্বুলেন্সে নিয়ে যাওয়া হলো। দেখা গেলো (রিপোর্টে বিস্তারিত জানা যাবে) 

নুরুল হক নুরের উপর এই আক্রমন নতুন নয়। (কয়বার কি হয়েছে সেটাও জানতে হবে)। এর আগে আরো অনেক বার হয়েছে। কিন্তু এইবারেরটা তখন পর্যন্ত সবচেয়ে ভয়াবহ ঘটনা। 

কেন নূরের উপর এই আক্রমণ? এখন দেশে বা ঢাকাবিসশ্ববিদ্যালয়ের ক্যাম্পাসে বিরোধী শক্তি বলে কিছু নেই। সব জায়গাতেই মোটামুটি শ্বশানের নীরবতা।  বিএনপি প্রায় নিশ্চিহ্ন। বামপন্থীরা মাঝে মধ্যে হাউকাউ করে কিন্তু উনাদের গোণায় না ধরলেও চলে। সেই তুলনায় এই কোটা আন্দোলন, ছাত্র পরিষদ এরা মাঝে মধ্যেই মাঠ গরম করে রাখে। সেটা ক্যাম্পাসে হোক আর রাজপথে হোক। তাঁর মানে হলো এই টিপ টিপ করে একটা আগুন এই ছাত্র অধিকার পরিষদ কিন্তু জিইয়ে রেখেছে। এই থেকে কখন কোন স্ফুলিং ছিটকে এসে দাবানলে রূপ নেয় তাঁর তো গ্যারান্টি নেই। আমার মনে হয় নূর এবং তাঁদের দলকে নিয়ে এইটাই সবচেয়ে বড় ভয়। তাই কিছুদিন পর পর এই বেধরক মার। কিন্তু কিভাবে যেন বার বার মার খেয়েও এরা উঠে দাঁড়ায়। এরা থামছে না, কিছুতেই থামানো যাচ্ছে। আমি নিশ্চিত ক্যাম্পাসের রাজনৈতিক নেতৃত্ব খুবই চিন্তিত এদের নিয়ে। 

নুরে এবং তাঁদের সংগঠনের অন্যান্য নেতাদের বিরুদ্ধে যেসব অভিযোগ এসেছে সেগুলোতে নিরপেক্ষ তদন্তের মাধ্যমে অভিযোগ প্রমাণিত হলে অবশ্যই  শাস্তি হবে। আর যদি কিছু না করে থাকে তবে যারা হয়রানি করছে তাঁদের চরম শাস্তি দেয়া হোক। সবচেয়ে বড় কথা হলো যে, নেতৃত্বে যেই থাকুক এই ধরনের একটা সংগঠন চালু থাকা দেশে খুবই জরুরী। 



প্রিয় ঢাকা বিশ্ববিদ্যালয়,
আপনার ১০০ তম জন্মদিনে আন্তরিক শুভেচ্ছা জানবেন। কিন্তু বেদনার সাথে বলছি যে প্রতি বছর আপনার জন্মদিনে আমার মনে যেই অনুভূতির জন্ম হয় এই ১০০ বছরে তাঁর থেকে অন্যরকম কিছু হচ্ছে না। বরং প্রতি বছরেই নতুন করে আরো অনেক হতাশার জন্ম হচ্ছে। এই একশত বছরে এসে যেই হতাশা আরো নতুন মাত্রা নিয়ে আক্রমন করছে। 

হতাশা এই কারণে যে একশত বছর পরে আপনি আর বিশ্ববিদ্যালয় নেই। আপনি বিশ্ববিদ্যালয় নামক একটি প্রহসনে পরিণত হয়েছেন। আপনার মূল পরিচয় হলো যে আপনি একটি বিদ্যালয়, বিদ্যার আলয়। যেখানে মূলত বিদ্যা প্রদান করা হয়। কিন্তু বিশ্ব কথাটা আপনাকে প্রাথমিক, মাধ্যমিক ইত্যাদি বিদ্যালয় থেকে পৃথক করেছে যে এইখানে শিক্ষকেরা জ্ঞান বিতরণের মাধ্যমে জ্ঞান সৃষ্টির প্রক্রিয়ায়ো নিয়োজিত থাকে। 

কিন্তু আপনার প্রাথমিক কাজ হলো আপনার এই বিশ্ববিদ্যালয়ে আগত হাজার হাজার শিক্ষার্থীকে জ্ঞানের আলোতে উদ্ভাসিত করা। তাঁদের বিশ্বজ্ঞানের আলোয় আলোকিত করা। পরিচয় করিয়ে দেয়া। অনেকেরই ধারণা সেই কাজটি করতে আপনি চরম ভাবে ব্যর্থ হচ্ছেন।

পৃথিবীতে এমন কোন বিশ্ববিদ্যালয় নেই যেটি শিক্ষা দানের প্রক্রিয়ায় ব্যর্থ হয়ে জ্ঞান সৃষ্টির প্রক্রিয়া বা গবেষণায় খুবই উৎকৃষ্ট হয়েছে। মানব ইতিহাসে এই ঘটনা কখনই ঘটে নাই। 

আপনার অধঃপতনের সবচেয়ে বড় কারণটি হচ্ছে যে আপনার বিশ্ববিদ্যালয়ে শিক্ষাদান বিষয়টি ঠিক মতন হচ্ছে না। এটা ঠিক প্রতিটি বিভাগেই কিছু নিবেদিতপ্রাণ এবং উচ্চ মানের শিক্ষক রয়েছে কিন্তু সামগ্রিক ভাবে মান খুবই নিম্নমুখী। এর প্রভাব হিসেবে দেখা যাচ্ছে বাংলাদেশে প্রাইভেট বিশ্ববিদ্যালয়ের উত্থান। অনেক ছাত্র ছাত্রীই এখন সচেতন ভাবে প্রাইভেট বিশ্ববিদ্যালয়গুলো বেশী মূল্যে পড়তে আগ্রহী। অথচ আজ থেকে দুই যুগ আগেও প্রাইভেট বিস্ববিদ্যালয়ে পড়াশোনাতে একটু লজ্জা এবং ম্রিয়মান ছিল। 

ঢাকা বিশ্ববিদ্যালয়তে পড়ার এখন মূল কারণ হচ্ছে যে এখনো অনেক পরিবারের আসলে এত টাকা দিয়ে প্রাইভেট বিশ্ববিদ্যালয়ে পড়ার সামর্থ্য নেই। 

সবচেয়ে বড় কথা হলো যে আপনি একটি অমানবিক প্রতিষ্ঠানে পরিণত হয়েছেন। আপনার এখানে হলগুলোতে  টর্চার সেল স্থাপিত হয়েছে।  এখানে আবাসিক হলগুলোতে থাকার ব্যবস্থার বিনিময়ে সরকারী দলের ছাত্র সংগঠনের কর্মী নিয়োগ দেয়া হয়। ক্যাডার বানানো হয়। 

গ্রাম থেকে আসা একটি নিরীহ নির্বিরোধ ছেলে এই ট্রেনিং এর মাধ্যমে হয়ে উঠে রুক্ষ কর্কশ দয়া মায়াহীন ক্যাডার। তাকে থাকতে হয় দয়া মায়াহীন একজন বড় ভাইয়ের অধীনে। তখন স্বাভাবিক ভাবেই প্রশ্ন উঠে এই বিশ্ববিদ্যালয়ে তাঁর অভিভাবক কে? নিশ্চয়ই তাঁর শিক্ষক শিক্ষিকা। কিন্ত হলের এই সব শিক্ষক শিক্ষিকারা কি তাঁর পাশে এসে দাঁড়ায়? 

তাকে যখন রাত বিরেতে উঠে ক্যাম্পাস জুড়ে দৌড় করানো হয় তখন নিশ্চয়ই তাঁর মনে প্রশ্ন জাগে কেন আমি কি করেছি? 

আমার মনে হয় সবচেয়ে বড় সমস্যা হলো আপনার এই বিশ্ববিদ্যালয়ে এখনো পর্যন্ত নুন্যতম মানবিক অধিকার প্রতিষ্ঠিত হয় নাই ।  যেই বিশ্ববিদ্যালয় তাঁর ছাত্র ছাত্রীরা নির্মতার শিকার হয়ে দিনের পর দিন পার পেয়ে যায়, সেই বিশ্ববিদ্যালয়ে জ্ঞান বিতরণ আর জ্ঞান সৃষ্টির প্রক্রিয়ায় উৎকৃষ্ট ভূমিকা পালন করবে সেটি ব্যাঙ্গের আবার সর্দি। 

তবে আপনি বলতে পারেন যে আপনি পুরো রাষ্ট্র ব্যবস্থাই চলছে প্রহসনমূলক ভাবে, সেই খানে বিশ্ববিদ্যালয়গুলোও প্রহসনে পড়বে এইতো স্বাভাবিক।

আপনার কথায় যুক্তি আছে। এই প্রহসনের রাষ্ট্রে, আমলা, পুলিশ, সেনাবাহিনী সবই একটা প্রহসনের মধ্যে দিয়ে চলছে। 

কিন্তু আপনার মধ্যে তো রয়েছে এই সমাজের সবচেয়ে আলোকিত ব্যক্তিবর্গ। তাঁরা এইরকম ভাবে নীরব কেন? 

তাই অনুরোধ করবে সবার আগে আপনার এই বিশ্ববিদ্যালয় ন্যায়বিচার, সাম্যতা, মানবিকতা, জবাবদিহিতা স্থাপন করুন।  এই খুব মূল গুণাবলী ছাড়া জ্ঞান ভিত্তিক সমাজ গড়তে আপনার ভূমিকা শূন্যের কোঠায় হওয়ার কথা। 

কয়েক সপ্তাহ আগের ঘটনা। বুয়েটের প্রথম বর্ষের কয়েকজন ছাত্রের পরিচয় হঠাৎ করে সোশাল মিডিয়াতে ঘোরাফেরা করতে থাকে। এরা তাঁদের একজন সহপাঠী মেয়েকে অনলাইনে বিভিন্ন ভাবে উত্তক্ত করে। মেয়েটি এক পর্যায়ে তাঁর সহকর্মীদের বিষয়টি জানায়। সহকর্মীরা তখন একটি সালিশ বসায়। 

এরপরে কি ঘটেছে তা বেশ অস্পষ্ট। তবে বোঝা যাচ্ছে যে অভিযুক্তরা হয়তো নমনীয় হয় নাই, কিংবা উদ্ধত আচরণ করে যার ফলে সালিশকারী ছাত্র ছাত্রীরা ক্ষেপে যেয়ে সোশাল মিডিয়া ট্রায়ালে যাওয়ার সিদ্ধান্ত নেয়। 

এই পুরো বিষয়টিতে যেটি অদ্ভুত লাগে সেটি হচ্ছে যে এইরকম একটা গুরুতর বিষয়ে শিক্ষকদের অনুপস্থিতিতে। এইটা এমন না যে এটা শিক্ষার্থীদের পাড়ার কোন সমস্যা, পারিবারিক বা ব্যক্তিগত কোন সমস্যা। এইটি দেশের একটি উচ্চ শিক্ষা প্রতিষ্ঠানে একটি বিভাগের শিক্ষার্থীদের মধ্যে ঘটনা। প্রত্যেকটি শিক্ষা প্রতিষ্ঠানেই ছাত্র উপদেষ্টা হিসেবে একজন শিক্ষক থাকেন। ছাত্র ছাত্রীরা এই বিষয়টি সেই ছাত্র উপদেষ্টাকে জানালো না কেন? 

এটা এমন হতে পারে যে, ছাত্র ছাত্রীরা হুট করেই সিদ্ধান্ত নিয়েছে। শিক্ষকদের এর মধ্যে জড়াতে চায় নাই। ওই বয়সী শিক্ষার্থীদের পক্ষে এটা অসম্ভব কিছু না। তাঁরা ম্যাচিউরড না, অদূরদর্শী ভাবে কোন কিছু করে ফেলাটা তাঁদের পক্ষে অস্বাভাবিক না। 

কিন্তু আমি নিজে একজন পাবলিক বিশ্ববিদ্যালয়ের শিক্ষক হিসেবে, পুরো বিষয়টির মধ্যে আরো গুরুতর সমস্যা দেখছি। সেটি হলো বিশ্ববিদ্যালয় পর্যায়ে, বিশেষ করে পাবলিক বিশ্ববিদ্যালয়গুলোতে শিক্ষক এবং ছাত্র সমাজের মধ্যে দূরত্ব। 

আমি নিজে যখন ঢাকা বিশ্ববিদ্যালয়ের ছাত্র ছিলাম, তখন আমি দেখেছি শিক্ষকরা ছাত্র ছাত্রীদের থেকে বেশ একটা দূরত্ব বজায় রাখার চেষ্টা করতেন। এই ধারণাটি আমাদের মধ্যে প্রবল হয়ে গিয়েছিলো যে খুব গুরুতর একাডেমিক প্রয়োজন ছাড়া শিক্ষকদের কাছে গেলে কড়া ধমক খেতে হবে।  কিছু কিছু শিক্ষক শিক্ষিকা তো চরম অপমান করতেন। আর বেশীরভাগ শিক্ষক শিক্ষিকারা ক্লাসের সময় বাদ দিয়ে বেশীরভাগ সময়ই তাঁদের কক্ষে থাকতেন না। 

ক্যাম্পাসে থাকলে তাঁরা হয়তো নিজেদের লাউঞ্জে বসে অন্য শিক্ষকদের সাথে আড্ডা দিতেন। তবে ক্লাসের পরে তাঁদের খুব কম সময়ই ক্যাম্পাসে থাকতে দেখেছি। 

বুয়েটের ছাত্র আবরারকে পিটিয়ে মেরে ফেলার ঘটনা থেকে স্পষ্ট যে বুয়েটে শিক্ষকরা ছাত্র ছাত্রীদের অভিভাবক হিসেবে ভূমিকা রাখতে পুরোপুরি ব্যর্থ হয়েছেন। একটি আবাসিক হলে প্রক্টর থাকেন, হাউজ টিউটর থাকেন। কেউ জানলেন না, কেউ কিছু শুনলেন না, একজন তরতাজা প্রাণ এইরকম নির্মম ভাবে ঝরে গেলো।  ছাত্র ছাত্রীরা কোন ভরসায় শিক্ষকদের কাছে তাঁদের সমস্যার কথা নিয়ে যাবেন? 

ঢাকা বিশ্ববিদ্যালয় এর থেকে কোন অংশে কম নয়। সত্যি বলতে কি, কয়েক ডিগ্রী উপরে। এই ক্যাম্পাসে নিরীহ ছাত্র ছাত্রীদের উপর যেই ধরনের মধ্যযুগীয় নৃশংসতা চলে সেটি বিশ্বের আর কোন বিশ্ববিদ্যালয় ক্যাম্পাসে ঘটে কি না সন্দেহ। 

আমি নিজের চোখে দেখেছি সাবেক ডাকসু ভিপি নুর এবং তার সহযোগীদের উপর নির্মম অত্যাচার আরেকটি ক্ষমতাসীন দলের ছাত্র রুপী কিছু গুন্ডাদের দ্বারা। তাঁর কিছু সহযোগীকে দোতলা থেকে নীচে ফেলে দেয়া হয়। 

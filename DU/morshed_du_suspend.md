
                                                   বিশ্ববিদ্যালয় শিক্ষকের বেআইনী বরখাস্তের সিদ্ধান্ত প্রত্যাহারের দাবী                                                  


সম্প্রতি ঢাকা বিশ্ববিদ্যালয়ের একজন শিক্ষককে চাকুরী থেকে স্থায়ী ভাবে বরখাস্ত করেছে বিশ্ববিদ্যালয় প্রশাসন।  গত  ৯ই সেপ্টেম্বর, ঢাকা বিশ্ববিদ্যালয়ে অনুষ্ঠিত একটি সিন্ডিকেট সভায় মার্কেটিং বিভাগের  শিক্ষক মোর্শেদ হাসানের বিরুদ্ধে এই সিদ্ধান্ত নেয়া হয়। তাঁর বিরুদ্ধে মূল অভিযোগ হচ্ছে  ২০১৮ সালের ২৬ মার্চ একটি জাতীয় দৈনিকের স্বাধীনতা দিবস সংখ্যায় তার লেখা এক নিবন্ধে বঙ্গবন্ধু শেখ মুজিবর রহমানকে  অবমাননা এবং মুক্তিযুদ্ধের ইতিহাস বিকৃতি করা । আমরা মনে করি  এটি ঢাকা  বিশ্ববিদ্যালয় প্রশাসনের  একটি  বেআইনী এবং অন্যায় সিদ্ধান্ত। তাই আমরা এই সিদ্ধান্তের তীব্র প্রতিবাদ জ্ঞাপন করছি   এবং এই শিক্ষককে দ্রুত পুনর্বহালের দাবি জানাচ্ছি।  

আমাদের এই  অবস্থান ব্যাখার পূর্বে  এই ঘটনার প্রেক্ষাপট একটু বলে নেয়া দরকার। ওই নিবন্ধ প্রকাশিত হওয়ার কিছুদিনের মধ্যে, ২০১৮ সালের  ২ এপ্রিল, বিশ্ববিদ্যালয় কর্তৃপক্ষ মোর্শেদ হাসান খানকে বিশ্ববিদ্যালয়ের অ্যাকাডেমিক ও প্রশাসনিক কার্যক্রম থেকে সাময়িকভাবে অব্যাহতি দিয়ে  একটি তদন্ত কমিটি গঠন করে। ওই কমিটির প্রতিবেদনে অভিযোগের প্রমাণ পাওয়া যায় বলে উল্লেখ করে  মোর্শেদ হাসান খানের বিরুদ্ধে কী ব্যবস্থা নেওয়া যায়, তা নিয়ে আইনি সুপারিশ করতে ২০১৯ এর  ৩০ এপ্রিল ঢাকা বিশ্ববিদ্যালয়ের সিন্ডিকেট সদস্য হিসেবে অ্যাটর্নি জেনারেলকে   দায়িত্ব দেয় বিশ্ববিদ্যালয় সিন্ডিকেট। এরপর ২০১৯ সালের ২৯ মে এক লিখিত সুপারিশে অ্যাটর্নি জেনারেল  অধ্যাপক মোর্শেদ হাসান খানের চাকুরী থেকে স্থায়ী ভাবে অব্যাহতির বিষয়টি উল্লেখ করেন।  ওই সুপারিশের পর বিষয়টি অধিকতর পর্যালোচনা ও শাস্তির সুপারিশ করে প্রতিবেদন দিতে  সুপ্রিম কোর্টের  তিন সদস্যের একটি ‘বিশেষ ট্রাইবুন্যাল’ গঠন করে বিশ্ববিদ্যালয় কর্তৃপক্ষ।এর একবছর পরে এই ট্রাইবুনাল গত  ৯ই সেপ্টেম্বরের সিন্ডিকেটের  সভায় অধ্যাপক মোর্শেদ হাসানকে স্থায়ীভাবে পদচ্যুতি করার সুপারিশ করে এবং  সেটি অনুমোদিতও হয়ে যায়।  

ঢাকা বিশ্ববিদ্যালয়ের ১৯৭৩ সালের অধ্যাদেশ অনুযায়ী যেইসব কারণে একজন শিক্ষকের চাকুরী যেতে পারে তারমধ্যে একটি হচ্ছে নৈতিক স্খলন আর অপরটি হচ্ছে শিক্ষক হিসেবে অযোগ্যতা (ধারা ৫৬ঃ৩  ) । কিন্তু এর কোনটিই অধ্যাপক মোর্শেদ হাসানের বরখাস্তের অভিযোগ হিসেবে দায়ের করা হয় নাই।  উপরে বর্ণিত ঘটনাপ্রবাহে স্পষ্ট যে উনার চাকুরীচ্যুতির মূল কারণ হচ্ছে উনার রাজনৈতিক ভিন্ন মত প্রকাশ। অথচ ওই একই আইনের আরেকটি ধারায়  সুষ্পষ্ট ভাবে বলে দেয়া আছে বিশ্ববিদ্যালয়ের একজন শিক্ষকের রাজনৈতিক মত এবং আইনসিদ্ধ দলের অনুসারী হতে কোন বাধা নেই (ধারা ৫৬ঃ২) । 

এই হিসেবে দেখা যায় যে অধ্যাপক মোর্শেদ হাসানের চাকুরীচ্যুতি  বিশ্ববিদ্যালয় আইন বহির্ভূত  একটি ন্যক্কারজনক ঘটনা। এটি এই শিক্ষকের উপর সংঘটিত একটি বিশাল অন্যায়, অবিচার এবং নিপীড়ন। 

১৯৭৩ সালের  অধ্যাদেশ এর মাধ্যমে স্বাধীনতার অব্যাহতি পরে ঢাকা বিশ্ববিদ্যালয়কে এই ধরনের স্বায়ত্ব শাসন  দেয়ার মূল কারণ ছিল  পাকিস্তান আমলে ঢাকা বিশ্ববিদ্যালয়ের স্বাধীনচেতা  শিক্ষকদের বিভিন্ন ধরনের নিপীড়নে শিকার হওয়ার পুনরাবৃত্তি ঠেকানো। কারণ একটি বিশ্ববিদ্যালয় হচ্ছে মুক্তিবুদ্ধি চর্চ্চা, স্বাধীন মত প্রকাশের পীঠস্থান। এই ধরনের মুক্ত পরিবেশে বিভিন্ন মত পথের সাথে পরিচিত হওয়ার  মাধ্যমেই ছাত্র ছাত্রীরা একটি গণতান্ত্রিক সংকৃতির সাথে পরিচিত হয়, পরমত সহিষ্ণুতার অভ্যাস গড়ে উঠে।  অথচ এই বিশ্ববিদ্যালয়গুলোই দিন দিন হয়ে  উঠছে অসহিষ্ণুতার সূতিকাগার। এইভাবে স্বাধীন দেশে স্বাধীনতার এত বছর পরে  ভিন্নমত ধারীদের উপর, স্বাধীন মত প্রকাশের উপর পাকিস্তানী স্টাইলে  নিপীড়নের খড়গ নেমে আসছে যেটি  খুবই দুর্ভাগ্যজনক। এটি আরো অনেক বেশী দুঃখজনক এই কারণে যে বিশ্ববিদ্যালয়ের প্রশাসনের সাথে যুক্ত শিক্ষকরাই এই নিপীড়নে সোৎসাহে অংশগ্রহণ করছেন। কারণ এর মাধ্যমে রাজনৈতিক নেতৃত্বের আনুকল্য এবং নেক নজরে আসাটা অনেক সহজ হয়। 

আরো দুর্ভাগ্যের বিষয় হচ্ছে ঢাকা বিশ্ববিদ্যালয়ের শিক্ষকের এই বরখাস্তের ঘটনাটি কোন বিচ্ছিন ঘটনা নয়। দেশ জুড়ে ভিন্ন মত, সরকারের সমালোচনা নিয়ে যে তীব্র একটা অসহিষ্ণুতা তৈরী হয়েছে এটি তাঁরই এক সাম্প্রতিক উদাহরন।  দেশের সর্বস্তরের মানুষজনই এই অসহিষ্ণুতার শিকার হচ্ছেন। কাউকে কাউকে উঠিয়ে স্রেফ গুম করে দেয়া হচ্ছে। যারা একটু সৌভাগ্যবান তাঁদের কেউ কেউ ফিরে আসছেন। আর গ্রেফতার জেল একটি সাধারণ ঘটনায় পরিণত হয়েছে।  এদের মধ্যে  বিশ্ববিদ্যালয়ের কথা বলতে গেলে   মাত্র মাস কয়েক আগেই  বিশ্ববিদ্যালয়ের দুইজন শিক্ষক শিক্ষিকাকে  গ্রেফতার করা হয়েছে ফেইসবুক স্ট্যাটাসের কারণে।  রংপুরে অবস্থিত বেগম রোকেয়া বিশ্ববিদ্যালয়ের বাংলা বিভাগের প্রভাষক সিরাজুম মুনিরার ১৩ই জনে  ফেইসবুকে বর্তমান ক্ষমতাসীন রাজনৈতিক দলের একজন সিনিয়র নেতাকে সমালোচনা করে পোস্টের কারণে সেই রাতেই বিশ্ববিদ্যালয় কর্তৃপক্ষ মামলা দায়ের করে ঐ শিক্ষিকাকে গভীর রাতে গ্রেফতার করা হয়। প্রায় দুই মাস কারাভোগের পর ৫ই আগস্ট তাঁর জামিন হয়। সিরাজুম মুনিরার গ্রেফতারের কিছুদিনের মধ্যে  প্রায় একই অভিযোগে রাজশাহী বিশ্ববিদ্যালয়ের কম্পিউটার সাইন্স এবং ইঞ্জিনিয়ারিং বিভাগের শিক্ষক কাজী জাহিদুর রহমানকে ১৭ই জুন গ্রেফতার করা হয়। দীর্ঘ ৭১ দিন কারাভোগের পর অবশেষ গত ২৮শে আগস্ট তিনিও জামিনে মুক্তি পান। 

রাজনৈতিক নেতৃত্বের  তোষণ করতে বিশ্ববিদ্যালয় প্রশাসনের এই অতি উৎসাহের ফলে সাধারণ শিক্ষকগণ স্বাধীন মত প্রকাশ করতে যেয়ে যেইভাবে নিপীড়িত হচ্ছেন সেটি বেশ শংকাজনক। অন্যদিকে একটি পাবলিক বিশ্ববিদ্যালয়ের মূল উদ্দেশ্যগুলো যেমন   উন্নত  শিক্ষা এবং গবেষণা, ছাত্র ছাত্রী, শিক্ষক নিয়ে মুক্ত বুদ্ধি চর্চ্চা, পরমত সহিষ্ণুতার অভ্যাস, উন্নত সাংস্কৃতিক পরিমণ্ডল গড়ে তোলা  এইসব বিষয়গুলো প্রশাসনের কাছে  উপেক্ষিত রয়ে যাচ্ছে। 

আরেকটি বিষয় যেটি আমাদের শংকিত করছে সেটি হচ্ছে বিশ্ববিদ্যালয়ের শিক্ষক শিক্ষিকাদের এই নিপীড়নে সরকারী রাজনৈতিক নেতৃত্বের অধীনস্ত ছাত্র সংগঠনের অগ্রণী ভূমিকা। কিছু কিছু ক্ষেত্রে দেখা যায় যে ছাত্রলীগের করা অভিযোগ বা মামলার পর বিশ্ববিদ্যালয় আরো উদ্যোগী হয়ে ঐ শিক্ষকের বিরুদ্ধে ব্যবস্থা নেয়।  মোর্শেদ হাসানের নিবন্ধ প্রকাশিত হওয়ার  পর ঢাকা বিশ্ববিদ্যালয়ের ছাত্র লীগ বিক্ষোভ প্রদর্শন এবং বিচার দাবী করে। এর পরপরই বিশ্ববিদ্যালয় প্রশাসন তৎপর হয়। শুধু তাই নয়, এরপর  ২০১৯ সালে ট্রাইবুন্যাল গঠনের পর দীর্ঘ এক বছরের উপর নীরবতার পর হঠাৎ করে এই মাসের ১ তারিখে  "মুক্তিযুদ্ধ মঞ্চ" নামক সরকার সমর্থিত একটি ছাত্র সংগঠন যারা মূলত ছাত্রলীগের কর্মী ছিল, মোর্শেদ হাসানের স্থায়ী বহিষ্কার চেয়ে বিশ্ববিদ্যালয়ের টিএসসি সংলগ্ন রাজু ভাস্কর্যের পাদদেশে মানববন্ধন ও প্রতিবাদ সমাবেশ করে।  এই ঘটনার এক সপ্তাহের মাথায় আবারো বিশ্ববিদ্যালয় তৎপর হয় এবং ৯ই সেপ্টেম্বর  সিন্ডিকেটের সভায় অধ্যাপক মোর্শেদ হাসানকে স্থায়ী বরখাস্তের সিদ্ধান্ত নেয়া হয়। 

ছাত্র সংগঠনের এই তল্পিবাহিতা বিশ্ববিদ্যালয় প্রশাসন এবং শিক্ষক নেতাদের জন্য নতুন নয়। এই ঢাকা বিশ্ববিদ্যালয়ে সাম্প্রতিককালে আমরা দেখেছে একজন শিক্ষিকাকে সরকারী দলের ছাত্রী সংগঠনের  হাতে নিগৃহীত হওয়ার পর বিশ্ববিদ্যালয় শিক্ষক সমিতি এবং প্রশাসন বিষয়টিকে পুরোপুরি অগ্রাহ্য করতে। এর প্রধান কারণ হলো বিশ্ববিদ্যালয়ের প্রশাসনিক কাঠামোর উপর ছাত্র সংগঠনের রাজনৈতিক প্রভাব। একজন শিক্ষক হিসেবে আমরা অত্যন্ত লজ্জ্বা বোধ করি যখন দেখি বিশ্ববিদ্যালয়ের উচ্চ পদ ধারী হোমরা চোমরা শিক্ষক নেতারা তাঁদের রাজনৈতিক ভাবে প্রভাবশালী  ছাত্রদের প্রভাব বলয়ে নিজেদের এইভাবে সমপর্ণ করেন।  

শিক্ষক শিক্ষিকাদের বিরুদ্ধে এই ধরনের  নিপীড়নে বিশ্ববিদ্যালয়ের শিক্ষক সমিতিগুলো গুরুত্বপূর্ণ ভূমিকা রাখতে পারতো। কিন্তু দেখা যাচ্ছে অনেক বছর ধরেই পাবলিক বিশ্ববিদ্যালয়ের  শিক্ষক সমিতিগুলো এক ধরনের ছায়া প্রশাসন হিসেবে কাজ করছে। শিক্ষকদের স্বার্থ দেখার চেয়ে বিশ্ববিদ্যালয় প্রশাসনের স্বার্থ রক্ষাই প্রধান কাজ হয়ে যাচ্ছে। কারণ এর মাধ্যমে রাজনৈতিক আনুকুল্য পাওয়া সহজ হচ্ছে, পেশাগত উচ্চাভিলাস পূরণ করা সহজ হচ্ছে।  শিক্ষকদের বিপুল ভোটে এই শিক্ষক নেতারা জয়ী হোন কিন্তু সাধারণ শিক্ষক শিক্ষিকারা নিপীড়নে, অবিচারের শিকার হলে এই শিক্ষক নেতাদের টিকিটির দেখা পাওয়া যায় না।  

এই তীব্র বিরূপ পরিস্থিতিতে আসলে সাধারণ শিক্ষকদের সম্মিলিত ভাবে বিশ্ববিদ্যালয়ে সংঘটিত অন্যায়ের বিরুদ্ধে প্রতিরোধ গড়ে তোলার বিকল্প নেই। সেই হিসেবে অধ্যাপক মোর্শেদ হাসানের চাকুরী থেকে বরখাস্তের সিদ্ধান্ত একটি বড় ধরনের অন্যায়, অবিচার এবং নিপীড়ন। মোর্শেদ হাসানের মতাদর্শ, ইতিহাস বিশ্লেষণের সাথে আমরা হয়তো অনেকেই দ্বিমত পোষণ করতে পারি, আমাদের কারো কারো  মনে উনার বক্তব্য তীব্র ক্ষোভের জন্ম দিতে পারে। কিন্তু তাঁর মত প্রকাশের অধিকার নিয়ে কোন প্রশ্ন উঠতে পারে না। শুধু তাই নয়, তিনি সেই ২০১৮ সালেই নিজে থেকেই তাঁর বক্তব্য প্রত্যাহার করেন এবং ঐ পত্রিকা সেই নিবন্ধটি সরিয়ে নেয়। এর পরে আসলে এই বিষয়টি দুই বছর আগেই শেষ হয়ে যেতে পারতো। কিন্তু সেটি শেষ হয়নি তাঁর মূল কারণ হচ্ছে  বিশ্ববিদ্যালয় কর্তৃপক্ষের রাজনৈতিক ভাবে বিরোধী মহলের শিক্ষকদের প্রতি তীব্র প্রতিহিংসামূলক,প্রতিশোধমূলক আচরণ আর সেই সাথে রাজনৈতিক প্রভুদের আনুকুল্য লাভের ঐকান্তিক চেষ্টা। 

আমাদের সমাজের সর্বোচ্চ শিক্ষিত , বিশ্বের বড় বড় বিশ্ববিদ্যালয় থেকে ডিগ্রী নেয়া এইসব শিক্ষকদের রাজনৈতিক নোংরা খেলায় এই ভাবে মত্ত হতে দেখা আমাদের তীব্র ভাবে ব্যথিত করে। আমরা এই অবস্থার দ্রুত অবসান চাই। সেটি শুরু হোক অধ্যাপক মোর্শেদ হাসানে বিরুদ্ধে এই সংঘটিত এই অন্যায় সিদ্ধান্ত প্রত্যাহারের মাধ্যমে।  




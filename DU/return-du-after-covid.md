সম্প্রতি শিক্ষা মন্ত্রনালয় থেকে ঘোষণা এসেছে যে ১৫ই  অক্টোবরের মধ্যে বিশ্ববিদ্যালয় খুলে দেয়া হবে। এইজন্য প্রয়োজনীয় প্রস্তুতি নিতে বলা হয়েছে। 
এর আগেও সিদ্ধান্ত হয়েছিলো ২৪শে মে থেকে বিশ্ববিদ্যালয় খুলবে। কিন্তু করোনা পরিস্থিতির অবনতি হওয়ার কারণে সেই সিদ্ধান্ত থেকে সরে আসতে হয়েছিলো। এদিকে জনস্বাস্থ্য বিশেষজ্ঞরা বলছেন যে অক্টোবরে কোভিডের আরেকটি ওয়েভ আসার সম্ভাবনা আছে। তাই সব মিলিয়ে পরিস্থিতি কি হতে যাচ্ছে তা বলা যাচ্ছে না। 

তবে এর মধ্যে সেপ্টেম্বরের ১২ তারিখ থেকে স্কুল খুলে যাচ্ছে। শিক্ষা প্রতিষ্ঠান বন্ধ রাখার ব্যাপারে বিশ্বে  তালিকার প্রথম সারিতে  বাংলাদেশের নাম আছে। এছাড়া এই নিয়ে অভিভাবক, ছাত্র ছাত্রীদের নিয়ে ব্যাপক অসন্তোষের মধ্যে সরকার অনেকটা এই ঘোষণা দিতে বাধ্য হয়েছে।  

তবে এটা নিশ্চিত তো যে আগে হোক পরে হোক বিশ্ববিদ্যালয় খুলতে যাচ্ছে। 
এখন প্রশ্ন হচ্ছে যে আমরা কি দেড় দুই বছর পরে সেই আগের বিশ্ববিদ্যালয়তেই ফিরে যেতে চাই নাকি এই সাময়িক বিরতিতে নতুন উপলদ্ধি, নতুন মননে নতুন করে সব শুরু করতে চাইব। 

আগের বিশ্ববিদ্যালয়টি কেমন ছিলো? বিশ্ববিদ্যালয়টি কেমন ছিল, এই উত্তরের আসে একটা বিশ্ববিদ্যালয়ের মান নির্ণয়ের প্রধান উপাদান কি কি?  

অবশ্যই শিক্ষা, গবেষণা ইত্যাদি। এই সব মানে আমরা অনেক পিছিয়ে আছি কোন সন্দেহ নাই।  বাংলাদেশের পাবলিক বিশ্ববিদ্যালয়গুলোতে শিক্ষা আর গবেষণার মান নিয়ে অনেক কথা হয়েছে তাই এই নিয়ে নতুন কিছু বলার নেই। 

কিন্তু যেই বিষয়টিতে বিশ্ববিদ্যালয়ের প্রসঙ্গে তেমন কোন কথাবার্তা হয় না, সেটি হলো পাবলিক বিশ্ববিদ্যালয়ে পড়তে আসা হাজার হাজার ছাত্র ছাত্রীদের  মানবাধিকার। 

এইসব বৈষম্যের শিকার ছাত্র ছাত্রীদের মধ্যে বেশীরভাগই যারা ঢাকার বাইরে মফস্বল বা গ্রাম থেকে আসায়, ঢাকায় থাকার সুব্যবস্থা করা যাদের জন্য অনেক কঠিন হয়ে দাঁড়ায়।  তাঁদের জন্য আবাসিক হলগুলোতে থাকার ব্যবস্থা পাওয়াটা লটারীতে কোটি টাকা পাওয়ার মতনই মূল্যবান। 

সবচেয়ে দুঃখজনক ব্যাপার হচ্ছে ছাত্র ছাত্রীদের এই গুরুত্বপূর্ন বিষয়টি নিয়েই তাঁরা বিশ্ববিদ্যালয় জীবনে সবচেয়ে বেশী নিগৃহীত এবং শোষিত হয়। 

বাংলাদেশের পাবলিক বিশ্ববিদ্যালয়গুলোতে ছাত্র ছাত্রীদের আবাসন প্রক্রিয়ার একটা হাইব্রীড সিস্টেম চালু আছে যেটি আমার ধারণা পৃথিবীতে আর কোথাও নেই। এই হাইব্রীড সিস্টেমে কিছু সংখ্যক ছাত্র তাঁদের যোগ্যতা আর প্রয়োজনের ভিত্তিতে আবাসিক হলগুলোতে জায়গা পায়। কিন্তু একটি বিশাল সংখ্যক ছাত্র ছাত্রীদের হলে ঢোকানো হয় পিছনের দরজা দিয়ে।  

এই প্রক্রিয়াটি সাধারণত পরিচালিত হয় ক্ষমতাসীন রাজনৈতিক দলের ছাত্র সংগঠন দ্বারা। এটি একটি সুপরিকল্পিত রাজনৈতিক প্রক্রিয়া। এর সাথে ছাত্রদের কল্যানের কোন সম্পর্ক নাই।  

এই বিশাল সংখ্যক ছাত্র ছাত্রীকে পেছনের দরজা দিয়ে ঢোকানোর প্রক্রিয়াটি করা হয় আবাসন সংকটকে কেন্দ্র করে। এই সংকটটি কিছুটা আসলেই রয়েছে আর অনেকটাই কৃত্রিমভাবে তৈরী করা হয়েছে। 

এটি হয়েছে কারণ এই দেশের রাজনৈতিক নেতৃত্ব পাবলিক বিশ্ববিদ্যালয়গুলোকে শিক্ষা প্রতিষ্ঠান মনে করে না। বরং মনে করেন রাজনৈতিক প্রতিষ্ঠান। পাবলিক বিশ্ববিদ্যালয়গুলো বিশেষ করে ঢাকা বিশ্ববিদ্যালয়কে ধরা হয় রাজনীতির সূতিকাগার। দেশের সব বড় বড় রাজনৈতিক আন্দোলনগুলো এখান থেকেই হয়েছিলো। তাই শাসকগোষ্ঠীর শ্যেন নজর থাকে এই বিশ্ববিদ্যালয়ের ক্যাম্পাসের উপর। যে কোন মূল্যে তাঁরা তাঁদের প্রাধান্য  নিশ্চিত করতে চায় এই বিশ্ববিদ্যালয়ের ক্যাম্পাসকে । 

এই প্রাধান্য নিশ্চিত করার জন্য সেই জন্য একটি অনুগত ক্যাডার বাহিনী থাকা খুব জরুরী হয়ে যায়। এই ক্যাডার বাহিনী গঠনের পাল্লায় পড়ে আসলে দুর্দশায় পড়ে সাধারণ ছাত্র ছাত্রিরা, বিশেষ করে ছাত্ররা। এই আনুগত্য আদায় করার সবচেয়ে সহজ উপায় হলো ছাত্রদের জন্য সবচেয়ে গুরুত্বপূর্ণ যেটি হলো আবাসন। ঢাকা শহরে গ্রাম থেকে আসা ছাত্রের জন্য আবাসন ব্যয় হচ্ছে অসম্ভব বেশী। তাই হলগুলোতে ওঠা ছাড়া ছাত্রদের উপায় থাকে না। 

এই সুযোগটাই নেয় রাজনৈতিক নেতৃত্বে থাকা ছাত্রসংগঠন। সেই সাথে থাকে বিশ্ববিদ্যালয় প্রশাসনের আশীর্বাদ। আর অত্যন্ত দুঃখের সাথে বলতে হচ্ছে যে এই পুরো প্রক্রিয়াটি সংঘটিত হয় আমাদের সহকর্মী শিক্ষকদের প্রত্যক্ষ বা পরোক্ষ সহযোগিতায় এবং কিছু কিছু ক্ষেত্রে সম্পূর্ণ উদাসীনতায়। 

বাংলাদেশের প্রত্যন্ত অঞ্চল থেকে উঠে আসা দরিদ্র পরিবারের একজন মেধাবী ছাত্র,হয়তো সে জীবনে প্রথমবার বা দ্বিতীয়বারের মতন ঢাকায় এসেছে সে হয়তো অনেক আশা, উত্তেজনা এবং রোমাঞ্চ নিয়ে ঢাকায় আসে। কিন্ত যখন সে এসে হলে ক্যাডারদের খপ্পরে পড়ে হলের গণরুমে যেয়ে ঢোকে তখন সেই আশা মিইয়ে যেতে বেশী সময় লাগে না।  

এই সহজ সরল ছাত্রদের দয়ামায়াহীন রুক্ষ এবং কর্কশ ক্যাডার বানানোর একটি ম্যানুয়াল পর্যন্ত আছে। বিশেষ করে প্রথম বর্ষে সেই ধাপগুলো একটা প্যারামিলিটারি বাহিনীর মতন পালন করা হয়। 

এর মধ্যে একটা অন্যতম উপাদান হলো প্রায়শই  তাঁদের রাতে ঘুমাতে দেয়া হয় না। উঠিয়ে নিয়ে মিছিল করানো হয়। অথবা বলা হয় ক্যাম্পাস ঘুরে ঘুরে দেখো। পরের দিন সকালে ক্লাস আছে নাকি পরীক্ষা আছে সেটি কোন বিবেচ্য বিষয় নয়। 'দেশমাতৃকার সেবায়'  রাজনৈতিক ক্যাডার  তৈরীর প্রক্রিয়ায় পড়াশোনার মতন 'তুচ্ছ' বিষয়কে গুরুত্ব দিলে চলে না। 

এছাড়া যখন তখন রাজনৈতিক কর্মসূচী, মিছিল মিটিং এ যোগদান বাধ্যতামূলক। নেতৃস্থানীয় ছাত্র ছাত্রীরা সবসময় ঈগলচক্ষুর মতন ক্ষুরধার নজর রাখেন কেউ অনুপস্থিত কিনা।  ক্লাস বা পরীক্ষার দোহাই দিয়ে পার পাওয়া এইসব ক্ষেত্রে মোটামুটি অসম্ভব। তারপরেই কোন ছাত্র যদি সেই কাজটি করে ফেলে তাহলে তাঁর ধরা পড়া মোটামুটি সুনিশ্চিত। 

এর পরিণতিতে অনেক সময়েই তাঁর উপরে নেমে আসে অবর্ণনীয় অত্যাচার। গেস্টরুমে বিচার বসবে, কান ধরে উঠবোস, মার ধোর ইত্যাদি চলবে। এই অমানবিক প্রক্রিয়ার মধ্যে থেকে একটা ছাত্র আস্তে আস্তে মানবিকতা হারিয়ে ফেলতে থাকে। শুধু তাই নয়, এক সময় যে অন্যায় ক্ষমতার একটা বিকৃত আনন্দও পেতে থাকে। সে মনে করে সে অসহায় তাঁর পাশে কেউ নেই। তাই প্রতিবাদ করে তো লাভ নাই। তাই এই প্রক্রিয়ায় যুক্ত হয়ে যতটুকু লাভ নেয়া যায় তাই ভালো। তখন সে আস্তে আস্তে তাঁর মধ্যে একটা মানসিক পরিবর্তন আসতে থাকে। সে এই ক্যাডার বাহিনীর অন্যতম সদস্য হয়ে উঠে। ক্যান্টিনে যেয়ে খেয়ে না পয়সা দিয়ে চলে আসে। ম্যানেজার টাকা চাইলে চড় থাপ্পড় মারে। অন্যান্য ছাত্ররা একটা ভয় মিশ্রিত সমীহ নিয়ে চলে। 

সে অনুভব করে যে সে আর গ্রাম থেকে উঠে আসা ভীত সন্ত্রস্ত ছেলেটি আর নেই। সে পরিণত হয়েছে একজন উল্টো ভীতিকর ক্ষমতাশালী মানুষকে। এটি থাকে এক ধরনের বিকৃত আনন্দ আর পরিতৃপ্তি দেয়। সে নিজেই তখন হয়ে উঠে একজন নেতৃস্থানীয় ব্যক্তি। কিছুদিন পরে তাকেই দেখা যায় গ্রামের একদল নিরীহ ছেলেকে তাঁর মতন কর্কশ, গুন্ডাতে পরিণত করার প্রক্রিয়াতে যুক্ত। 

অত্যন্ত দুঃখের বিষয় যে এই পুরো প্রক্রিয়াটি ঘটে বিশ্ববিদ্যালয়ের উপাচার্য থেকে শুরু করে হলের প্রভোস্ট, হাউজ টিউটর , সেই ছাত্রটি যেই বিভাগে পড়ে সেই বিভাগের শিক্ষক শিক্ষিকাদের সম্পূর্ণ গোচরে।  একটা বিষয় আমার কিছুতেই মাথায় ঢোকে না, বছরের পর বছর, যুগের পর যুগ কিভাবে আমরা এই পুরো প্রক্রিয়াটির একটা নীরব দর্শক হয়ে কাটিয়ে দিচ্ছি। 

এই পুরো অমানবিক আর চরম অন্যায় প্রক্রিয়ার মধ্যে সবচেয়ে অদ্ভুত বিষয় হচ্ছে যারা এই পুরো প্রক্রিয়ার ভিকটিম তাঁদের অদ্ভুত নীরবতা। ধরা যাক ঢাকা বিশ্ববিদ্যালয়ের প্রায় ৩৭০০০ হাজারের মতন ছাত্র ছাত্রী আছে। এদের মধ্যে উল্লেখযোগ্য এইসব আবাসিক হলে আছে। এদের একটা ক্ষুদ্র অংশও যদি প্রতিবাদ করে তাহলেও কিন্তু একটা বিশাল ইম্প্যাক্ট হয়। 

এইটা বলে কি আমি আমাদের শিক্ষকদের দায় এড়িয়ে যাওয়ার চেষ্টা করছি? না, আসলে শিক্ষকদের ব্যাপারে চরম হতাশা থেকে আমি বলছি। বাংলাদেশের বিভিন্ন পেশায় সামগ্রিক মানের যে চরম অবনমন ঘটেছে সেটা থেকে শিক্ষকতাও বাদ যায় নাই। পাবলিক বিশ্ববিদ্যালয়গুলোর সামগ্রিক মানের অবনমনে কিছু  শিক্ষকদের দায়  অস্বীকার করার উপায় নাই। 

কাগজে কলমে বাংলাদেশের পাবলিক বিশ্ববিদ্যালয়গুলোতে প্রশাসনের সর্বোচ্চ পর্যায়ে নিয়োজিত পদাধারী ব্যক্তিবর্গ সাধারণত রাজনৈতিক ভাবে মনোনীত হয়ে থাকেন। সেই মনোনয়নের প্রধান উপাদান হচ্ছে রাজনৈতিক প্রভুদের প্রতি শর্তহীন আনুগত্য। এর ফলে কাগজে কলমে পাবলিক বিশ্ববিদ্যালয়গুলো স্বায়ত্বশাসিত হলেও এটি পরিচালিত হয় পুরোপুরি রাজনৈতিক সিদ্ধান্তে। একাডেমিক কোন উদ্দেশ্য বা পরিবেশ এর মধ্যে নেই।  

আর সাধারণ শিক্ষক বা ছাত্র ছাত্রীদের কল্যান এর মধ্যে কোন রকম ভাবেই নেই। 

সাধারণ ছাত্র ছাত্রীদের তাই এখন সিদ্ধান্ত নিতে হবে তাঁরা কি সেই আগের ক্যাম্পাসেই ফিরে যাবে নাকি একটি মানবিক ক্যাম্পাস গড়ে তোলার প্রত্যয় নিয়ে সব কিছু আবার শুরু করবে। 

সাধারন ছাত্র ছাত্রীদের অধিকার তাঁদের নিজেদেরকেই আদায় করতে হবে। এইটা তাঁদের এতোদিনে বুঝে যাওয়ার কথা। সেই অধিকার আদায়ের পন্থা খুঁজে পাওয়াটাই হবে অতিমারী পরবর্তী ক্যাম্পাসে ফিরে যেয়ে প্রথম কাজ। 


সম্প্রতি শিক্ষা মন্ত্রনালয় থেকে ঘোষণা এসেছে যে ১৫ই  অক্টোবরের মধ্যে বিশ্ববিদ্যালয় খুলে দেয়া হবে। এইজন্য প্রয়োজনীয় প্রস্তুতি নিতে বলা হয়েছে।  কিন্তু কোভিডের প্রকোপ আবার বাড়তে শুরু করার ফলে হয়তো পুরো বিষয়টি নতুন করে ভাবতে হবে। কিন্তু বিষয় যেটি হলো তা হলো যে আগে হোক পরে হোক বিশ্ববিদ্যালয় আবার খুলবে। তখন কি আমরা আগের বিশ্ববিদ্যালয়ে ফিরে যাব? 

আগের বিশ্ববিদ্যালয়টি কেমন ছিলো? এখানে খুবই দরকারী মানবাধিকার ছাত্রদের নাই। তাঁরা যে আবাসিক হলে থাকে সেখানে তাঁদের কোন নিরাপত্তা নাই। অন্য আরেক ছাত্রের হাতে তাঁর নিরাপত্তা নির্ভর করে। এ কেমন অদ্ভুত কথা। পৃথিবীতে আর কোন হল কি আছে যেখানে একজন ছাত্রের থাকা না থাকা নির্ভর করছে অন্য ছাত্রের উপর? 

এটি হয়েছে কারণ এই দেশের রাজনৈতিক নেতৃত্ব পাবলিক বিশ্ববিদ্যালয়গুলোকে শিক্ষা প্রতিষ্ঠান মনে করে না। বরং মনে করেন রাজনৈতিক প্রতিষ্ঠান। পাবলিক বিশ্ববিদ্যালয়গুলো বিশেষ করে ঢাকা বিশ্ববিদ্যালয়কে ধরা হয় রাজনীতির সূতিকাগার। দেশের সব বড় বড় রাজনৈতিক আন্দোলনগুলো এখান থেকেই হয়েছিলো। তাই শাসকগোষ্ঠীর শ্যেন নজর থাকে এই বিশ্ববিদ্যালয়ের ক্যাম্পাসের উপর। যে কোন মূল্যে তাঁরা তাঁদের প্রাধান্য  নিশ্চিত করতে চায় এই বিশ্ববিদ্যালয়ের ক্যাম্পাসকে । সেই জন্য একটি অনুগত ক্যাডার বাহিনী থাকা খুব জরুরী হয়ে যায়। এই ক্যাডার বাহিনী গঠনের পাল্লায় পড়ে আসলে দুর্দশায় পড়ে সাধারণ ছাত্র ছাত্রিরা, বিশেষ করে ছাত্ররা। এই আনুগত্য আদায় করার সবচেয়ে সহজ উপায় হলো ছাত্রদের জন্য সবচেয়ে গুরুত্বপূর্ণ যেটি হলো আবাসন। ঢাকা শহরে গ্রাম থেকে আসা ছাত্রের জন্য আবাসন ব্যয় হচ্ছে অসম্ভব বেশী। তাই হলগুলোতে ওঠা ছাড়া ছাত্রদের উপায় থাকে না। 

এই সুযোগটাই নেয় রাজনৈতিক নেতৃত্বে থাকা ছাত্রসংগঠন। সেই সাথে থাকে বিশ্ববিদ্যালয় প্রশাসনের আশীর্বাদ। এর ফলে যখন ছাত্রদের তোলা হয় হলে তখন তাঁরা পুরোপুরি ক্যাডারদের অনুকম্পা ছাড়া উঠতে পারে না। এই সহজ সরল ছাত্রদের রুক্ষ কর্কশ ক্যাডার বানানোর একটা ম্যানুয়াল পর্যন্ত আছে। তাঁদেরকে রাত দুটোর সময় উঠিয়ে দৌড় ঝাপ করানো হয়। আশে পাশে নিয়ে মাস্তানী করা শেখানো হয়। এইভাবেই দেখা যায় যে আস্তে আস্তে ক্যাডার তৈরী হয়। কিন্তু এই পুরো প্রক্রিয়ায় শিক্ষকদের কি ভূমিকা থাকা উচিত? 

একটা হলে একজন প্রভোস্ট থাকে, থাকে আরো কয়েকজন হাউজ টিউটর। এদের সবার নাকের ডগার সামনে দিয়ে চলে অন্যায় অত্যাচার। তাহলে প্রশ্ন আসে, কি করে এই ধরনের এই অন্যায় অত্যাচার চলে একটা হলের মধ্যে? এর মধ্যে একটা বড় কারণ হলো শিক্ষকেরা আসলে এখন আর কোন কেয়ার করে না। তারা খালি দেখে কিভাবে নিজেদের পদ ধরে রাখা। ঢাকায় আবাসন একটা বড় সমস্যা। হাউজ টিউটর হিসেবে থাকতে পারলে একটা বাসা পাওয়া যায়। সেটা সবারই জন্য খুব ভালো হয়। 

এখন আসলে ঢাকা বিশ্ববিদ্যালয়ের শিক্ষকদের সিদ্ধান্ত নিতে হবে, তাঁরা কি নীতি নৈতিকতা সব বিসর্জন দিয়ে শুধু কিছু সুযোগ সুবিধার জন্য ছাত্র ছাত্রীদের উপর এই অত্যাচার মেনে নিবে নাকি এই অন্যায়ের বিরুদ্ধে প্রতিবাদে মুখর হবে? ছাত্র ছাত্রীদেরও সিদ্ধান্ত নিতে হবে তাঁরা কি চিরকাল এই অন্যায় মেনে নিবে নাকি। এখানে আসলে শিক্ষকরাই সবচেয়ে বেশী সুবিধা পায়। ছাত্র ছাত্রীরা ভিকটিম, এই ভিকটিমরা যতক্ষন পর্যন্ত প্রতিবাদ না জানাবে ততদিন কিন্তু কোন উন্নতি হবে না। 


===============================================

      তালাবদ্ধ ঘরে আরো তিনটি তালা 

সংবাদ পত্র এবং  সামাজিক মাধ্যমের জোরে এখন বিষয়টি কম বেশী সবারই জানা। অধ্যাপক আসিফ নজরুলের অফিসে ছাত্রলীগের হামলা। 

এখন হয়তো অনেকেই যথারীতি ছাত্রলীগকে দোষারোপ করছেন। সেটা করতেই পারেন। কিন্তু এখানে একটা বিষয় মাথায় রাখতে হবে দিনের শেষে এরা কিন্তু আমাদেরই ছাত্র। তাই এরা বিপথে গেলে বা নোংরা রাজনীতির শিকার হলে এর দায় আমরা কতটা এড়াতে পারি? 

প্রথম কথা অতি সরলীকৃত ব্যাখা হবে যে ছাত্র রাজনীতি হচ্ছে নষ্ট। তাই ছাত্র রাজনীতি বন্ধ হচ্ছে এর একমাত্র সমাধান। আবরার ঘটনার পর বুয়েটে যা ঘটেছে। 

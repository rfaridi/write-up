আইনের শাসন নিয়ে একটা কথা প্রচলিত আছে যে উপরে সৃষ্টিকর্তা আর নীচে বিচারক। যে কোন সভ্য  সমাজে  মানুষের শেষ ভরসাস্থল হলো  আইনের  শাসন। একজন নাগরিক, সে চুরি ডাকাতি, চাঁদাবাজি, খুন যা কিছু অপরাধের  শিকার হোক না কেন শেষ পর্যন্ত  এর নিষ্পত্তি  আদালতেই ঘটে  থাকে। তাই যে কোন রাষ্ট্রকে  সামাজিক  বা অর্থনৈতিকভাবে উন্নতি করতে হলে প্রথমেই নিশ্চিত করতে হবে আইনের শাসন। 

এছাড়া বাংলাদেশকে  মধ্য আয়ের দেশ, সিংগাপুর, মালেশিয়া ইত্যাদি বানিয়ে ফেলার  স্বপ্ন আমরা বেশ অনেকদিন ধরেই দেখছি।  কিন্তু সেই স্বপ্ন সফল হওয়ার জন্য সবচেয়ে বেশী যেটা প্রয়োজন  সেই  আইনের  শাসন  বাস্তবায়নে  আমরা  এখন  ও  পর্যন্ত  অনেক পিছিয়ে। তাঁর একটা বড় কারণ বিচার বিভাগের স্বাধীনতা বাস্তবায়নে  সব সরকারের গড়িমসি। তবে একথা সত্যি কিছুটা হলেও অগ্রগতি বর্তমান আওয়ামী লীগ সরকারের অধীনে হয়েছে। তবে এই অগ্রগতি খুবই সামান্য যদি সেটা তুলনা করা হয়  ২০০৮ সালের ডিসেম্বরের ১২ তারিখে প্রকাশিত নির্বাচনী  ইশতেহারে দেয়া প্রতিশ্রুতির সাথে তুলনা করা হয়। এই ইশতেহারের শুরুতেই বিগত বিএনপি জামায়াত জোটের কর্মকান্ড  তুলে  ধরা হয় । সেখানে বিচার বিভাগ এবং কিছু গুরুত্বপূর্ণ গণতান্ত্রিক প্রতিষ্ঠান সম্বন্ধে নিম্নের বক্তব্য দেয়া হয়েছিলোঃ 

" …........ অযোগ্য, দুর্নীতিবাজ ব্যক্তিদের বিচারপতি নিয়োগ করে সর্বোচ্চ আদালতের মর্যাদা ও মানুষের শেষ ভরসা স্থলটিকে   ধ্বংস করা হয়। বিএনপি-জামাত জোট সংসদকে অকার্যকর এবং সকল গণতান্ত্রিক প্রতিষ্ঠানকে ধ্বংস করে। সংসদে বিরোধীদলকে কথা বলতে না দেওয়া, স্থায়ী  কমিটিগুলোর কর্মকাণ্ডকে  স্থবির এবং ব্রুট মেজরিটির জোরে গণতন্ত্র চর্চার সকল পথ রুদ্ধ করে দেয়। ইলেকশন ইঞ্জিনিয়ারিংয়ের মাধ্যমে ক্ষমতাকে চিরস্থায়ী করার উদ্দেশে নির্বাচন কমিশনকে আজ্ঞাবহ দলীয় প্রতিষ্ঠানে পরিণত করে। ...... জনগণের ভোটাধিকার হরণ ও কারচুপিকে এমন পর্যায়ে নিয়ে যায়, যার ফলে পুরো নির্বাচন  ব্যবস্থা  বিশ্বাসযোগ্যতা হারায়।" 

আমার ধারণা বিএনপি জামায়াত জোটের ২০০১-২০০৬ শাসন আমল সম্বন্ধে আওয়ামী লীগের এই মূল্যায়ন খুব একটা বেঠিক কিছু না। কিন্তু প্রশ্ন হচ্ছে যে এই অবস্থা থেকে এখন কি উল্লেখযোগ্য  কোন  উন্নতি হয়েছে ? নাকি কিছু কিছু ক্ষেত্রে আরও বেশী অবনতি ঘটেছে? 

তারপর ঐ ইশতেহারে  আওয়ামী লীগের নির্বাচনী অঙ্গীকারগুলো  ছিলো  নিম্নরূপ  :


"বিচার বিভাগের প্রকৃত স্বাধীনতা ও নিরপেক্ষতা নিশ্চিত করা হবে। বিচার বহির্ভূত হত্যাকাণ্ড বন্ধ করা হবে।... আইনের শাসন প্রতিষ্ঠা, স্বাধীন মানবাধিকার কমিশন গঠন ও ন্যায়পাল নিয়োগ করা হবে। মানবাধিকার লংঘন কঠোরভাবে বন্ধ করা হবে" 

আমার ধারণা আওয়ামী সরকারে সবচেয়ে ঘোরতর সমর্থকও  দাবী  করবেন  না  যে  বর্তমান  সরকার  তাঁর  এই  নির্বাচনী অঙ্গীকারের ধারে কাছেও যেতে পেরেছে। 


আমাদের সংবিধানের ২২তম অনুচ্ছেদে  বিচার ব্যবস্থাকে নির্বাহী বিভাগ থেকে আলাদা করার সুষ্পষ্ট নির্দেশনা থাকলেও স্বাধীনতার অনেক বছর পরেও তা বাস্তবায়িত হয় নাই। বাস্তবায়নের প্রক্রিয়া অবশেষে শুরু হয় ১৯৯৫ সালে যখন মাজদার হোসেন সহ ৪১৬ জন জেলা বিচারক বিচার বিভাগকে আলাদা এবং পৃথক জুডিশিয়াল পে সার্ভিস কমিশন  গঠনের দাবীতে হাইকোর্টে একটা  রীট  করেন। ১৯৯৭ সালের ৭ই মে হাইকোর্ট  এই  রীটের  রায়  দেন । এই রায়ে ১২টি পর্যবেক্ষণসহ বিচার বিভাগকে নির্বাহী বিভাগ থেকে পৃথক করার জন্য নির্দেশ দেয়া হয়। এরপর ১৯৯৯ সালে সুপ্রীম কোর্ট  এর  আপিল  বিভাগ ও   হাই কোর্টের রায়  বহাল  রাখে। 


তৎকালীন আওয়ামী লীগ সরকারের সময় তখন শেষের দিকে। এরপর বিএনপি ক্ষমতায় এসে    ২০০১ থেকে ২০০৬ এই পুরোটা সময়  বিভিন্ন রকম তাল বাহানা  করে  এই বিষয়টির অগ্রগতি  স্থবির করে  রেখেছিল   । তাঁর পর  তত্ত্বাবধায়ক সরকার এসে এই ব্যাপারে গুরুত্বের সাথে কাজ শুরু করে। ২০০৭ সালে জুডিশিয়াল সার্ভিস কমিশন ঘটিত হয়  এবং ২০০৯ সালে বর্তমান সরকার পাকাপাকি ভাবে নিম্ন আদালতকে নির্বাহী বিভাগকে পৃথক করার প্রক্রিয়া সম্পন্ন করে। 


সমস্যাটা হলো যে  গরুকে  ছেড়ে  দিয়ে  একটা  অদৃশ্য  দড়ি  দিয়ে  টেনে  ধরে  রাখলে  যেই  অবস্থা এখন  অনেকটা  তাই। বিচারিক দায়িত্ব পালনের সময় তাঁকে মাথায় রাখতে হচ্ছে যে তাঁর পদোন্নতি, বদলি নির্ভর করছে আইন মন্ত্রণালয়ের উপর। এই বিষয়ে বিশেষজ্ঞরা বলছেন যে নিম্ন আদালত যতক্ষণ  না পর্যন্ত সুপ্রীম কোর্টের  নিয়ন্ত্রানাধীন হবে  ততদিন  পর্যন্ত    বিচার   বিভাগের স্বাধীনতার বিষয়টি আসলে ঝুলেই থাকবে। এর জন্যে সংবিধানের দু'টো অনুচ্ছেদের সংস্কার  খুব  জরুরী। 

এই দু'টো অনুচ্ছেদ  হলো  ১১৫  আর  ১১৬। অনুচ্ছেদ ১১৫ তে বাহাত্তরের সংবিধানে যেটা ছিলো সেটা হলো  যে  , বিচারকদের নিয়োগের ব্যাপারে  রাষ্ট্রপতিকে  সুপ্রীম  কোর্টের  সুপারিশ  অনুযায়ী  বিচারক  নিয়োগ  করার  কথা  বলা  হয়েছে। আর সংশোধিত সংস্করণে  সুপ্রীম  কোর্টের  কোন  উল্লেখই  নেই।  অনুচ্ছেদ ১১৬তে, পদোন্নতি, বদলি ইত্যাদি সম্বন্ধে বলা আছে। বাহাত্তরের সংবিধানে আছে যে এই পুরো  ব্যাপারটাই  থাকবে  সুপ্রীম  কোর্টের  অধীনে। কিন্তু   সংশোধিত সংস্করণে  সুপ্রীম  কোর্টের  সাথে  আলোচনা  সাপেক্ষে  পুরো  দায়িত্ব  প্রেসিডেন্টের   উপর অর্পণ কর হয়েছে। 


এমনকি যদিও সংশোধনীতে বলা আছে প্রেসিডেন্ট  করবেন, আসলে যেটা হচ্ছে আইন মন্ত্রণালয়ের অধীনে সব কিছু হচ্ছে  এবং প্রেসিডেন্ট তখন কাগজে কলমে অনুমোদন দিয়ে দিচ্ছে। আবার সংবিধানে  বলা আছে যে প্রেসিডেন্ট প্রধানমন্ত্রীর পরামর্শ অনুযায়ী কাজ করবেন। তাহলে প্রকারান্তরে ব্যাপারটা এমন দাড়াচ্ছে যে আসলে প্রশাসন  বা নির্বাহী থেকে আসলে বিচার বিভাগ আলাদা হতে পারছে না। 



উপরের পর্যালোচনায়  দেখা  যাচ্ছে  যে  বাহাত্তরের  সংবিধানে  বিচার বিভাগকে  যে  ধরনের  স্বাধীনতা দেয়ার  কথা  ছিলো  তাঁর বলতে গেলে পুরোটাই উল্টে  ফেলা  হয়েছে। এটি করা হয়েছে সম্ভবত চতুর্থ বা  পঞ্চম সংশোধনীতে। মজার ব্যাপার হলো  বর্তমান  সরকার  পঞ্চদশ  সংশোধনীতে  বাহাত্তরের  সংবিধানের  অনেক  কিছুই  পুনরুদ্ধার  করেছেন  কিংবা করার চেষ্টা করেছেন। কিন্তু ১১৫ আর ১১৬ অনুচ্ছেদ  আসল জায়গায় নিয়ে আসতে কোন  চেষ্টা  করেননি। 

আমাদের নাগরিকদের এখন একটা জোর দাবী ওঠা উচিৎ যে আমরা চাই সংবিধানের  ১১৫ আর ১১৬ অনুচ্ছেদ  ৭২ এর সংবিধানের জায়গায় ফিরিয়ে আনতে। সেই সাথে একটা পৃথক সচিবালয় হওয়া উচিৎ সুপ্রীম কোর্টের নিয়ন্ত্রনে  যেটি  বিচারকদের  সকল   প্রশাসনিক কার্যকলাপ নিয়ন্ত্রন করবে।

একটি দেশের বিচার ব্যবস্থা সঠিক ভাবে কাজ না করলে আসলে পুরো সমাজ ব্যবস্থাই  আস্তে  আস্তে  একটা নিপীড়নমূলক  রাজত্বে  পরিণত  হয়। তৈরী হয় কোন ভয়াবহ পরিবর্তনের ক্ষেত্র  যেটি  সমাজের  কারোর  জন্যই  শুভ  হয় না। আমরা সেরকম কোন অশুভ পরিবর্তনের মধ্যে দিয়ে যেতে চাই না। আমরা চাই আওয়ামী সরকার তাঁর নির্বাচনী অঙ্গীকারের মধ্যে আইনের শাসন প্রতিষ্ঠার এই সবচেয়ে গুরুত্বপূর্ণ প্রতিশ্রুতিটি বাস্তবায়নের জন্য  জোর  তৎপরতা  শুরু  করুক।   



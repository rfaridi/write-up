চাল নিয়ে চালবাজি 

বাংলাদেশে চালের শুল্ক নিয়ে একটা তামাশা তৈরী হয়েছে।  একবার চালের শুল্ক বসানো হচ্ছে, আরেকবার উঠানো হচ্ছে। মূল যে বক্তব্য রাখা হচ্ছে সেটি হলো যে কৃষকেরা চালের ন্যায্য মূল্য পাচ্ছে না। এখন একটু দেখা যাক এই বক্তব্যটা কতটুকু গ্রহণযোগ্য।  প্রথমেই দেখি গত ২০১৬ সাল থেকে যে ঘটনাগুলো ঘটে চলেছে। 

একটা হলো ২০১৬ সালের বাজেটে প্রথমে চালের শুল্ক  শতকরা ১০ ভাগ থেকে বাড়িয়ে ২৫ ভাগ করা হয়।  অর্থাৎ চালের শুল্ক এক ধাক্কায় দেড়্গুন বাড়িয়ে ফেলা হয়।  তখন দেখা যায় ধাঁ ধাঁ করে চালের দাম বাড়ছে।  আন্তর্জাতিক বাজারে তখন চালের দাম পড়তির দিকে। ২০১৬ তে বিশাল কোন প্রাকৃতিক দুর্যোগ হয় নাই। কিন্তু চালের দাম ধাঁ ধাঁ করে বাড়তে লাগলো।  

এরপর ২০১৭তে যে ঘটনা ঘটলো সেটা মোটামুটি নজীর বিহীন। গত দশ বছরে চালের এতো দাম আর কখনও দেখা যায় নাই। ২০১৮ এর শুরুতেও এখনও সেই দামই বহাল আছে। 
শুধু তাই না, ২০১৭ তে যেই ঘটনাটা ঘটলো সেটা হলো যে হাওড়ে প্রায় ১০ লাখ মেট্রিক টন চাল পানিতে ভেসে গেলো। এর ফলে আরেকটা ঘাটতির  সৃষ্টি হলো। 

তবে ২০১৬তে যেই ঘটনা ঘটেছে, সেটি মোটামুটি নজীরবিহীন। 

এখন দেখা যাক  ঘটনাগুলো আসলে কি ঘটেছে।  যেটা হয়েছে আসলে সেটা হলো যেই মুহুর্তে শুল্ক দেয়া হলো, তখন কিন্তু সরকারী মজুদ খুব বেশী ছিল না। ব্যবসায়ীরা এইসব খবর খুব ভালো রাখেন। উনারা দেখলেন, শুল্ক বন্ধ সরকারী গুদামে চাল নাই। তাহলে এটা হলো একটা সুযোগ চালের দাম বাড়ানোর।  এটা এমন না যে এখানে কোন সিন্ডিকেট থাকতে হবে। ব্যবসায়ীরা তাঁদের সহজাত ভাবনা থেকেই কাজটা করে থাকেন। আমাদের ধরে রাখলে চলবে না ব্যবসায়ীরা ব্যবসা করতে এসেছেন মানে হলো কোনরকম দান খয়রাত করতে এসেছেন। জিনিসপত্রের দাম যখন মারাত্মক ভাবে কমে যায় তখন ব্যবসায়ীরা পথে বসে যায়। তাই ব্যবসায়ীরা চাইবেই কম দামে কিনে বেশী দামে বিক্রি করতে। সরকার ঐ সুযোগটাই তাঁদের এনে দিলেন খুব সহজে। 

কিন্তু এখানে বিষয়টা যেটা ঘটলো সেটা হলো যে কৃষকেরা যাদের এই দামের মূল সুবিধা পাওয়ার কথা তাঁরা সেটা পেয়েছেন কিনা। ২০১৬ তে যখন শুল্ক বসানো হলো তখন কৃষকেরা ইতিমধ্যে চাল বিক্রি করে দিয়েছে।  তাই শুল্ক বাড়ার যে সুবিধা সেটি তাঁরা আর পাচ্ছে না। সুবিধাটা পেলো চাল কল মালিকরা যারা চাল মজুদ করে রাখতে পারেন। দেশীর বেশীর ভাগ কৃষক কিন্তু ফসল ঘরে ওঠার সাথে সাথে বিক্রি করে দেন নিজের ঘরের জন্য যতটুকু দরকার ততটুকু রেখে বাকীটুকু। 




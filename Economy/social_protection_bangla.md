করোনা বিপর্যয়ে সারা পৃথিবী জুড়েই  স্বাস্থ্য সংকটের পাশাপাশি একটা বিরাট অর্থনৈতিক  সংকট তৈরী হয়েছে। সেই সংকটের মূল কারণ হচ্ছে ব্যবসায়িক কার্যক্রমে ভাটা পড়ার ফলে কর্মী ছাটাই, লকডাউনের ফলে দিনমজুরদের কাজের অভাব। এদের জন্য করোনার স্বাস্থ্য সংকট যত না কঠিন তাঁর চেয়ে অনেক বেশী কঠিন প্রাত্যহিক জীবন চালিয়ে নিয়ে যাওয়ার বাস্তবতা, সোজা কথায়  ক্ষুধার করাল গ্রাস।  

এইরকম পরিস্থিতির শিকার  একজন কারো কথা ভাবি যার  করোনাতে জীবিকা নির্বাহ কঠিন হয়ে দাঁড়িয়েছে। দুই বেলা খাবার যোগাড় করা মুশকিল হয়ে গেছে। তখন রাষ্ট্র যদি সেই ব্যক্তির পাশে এইভাবে এসে দাঁড়ায় তাহলে কেমন হয়? 

এই ভয়াবহ সংকটে রাষ্ট্রের  সাহায্য পেতে গেলে ওই ব্যক্তিটিকে বিশেষ কিছু করতে হবে না।  মোবাইল ফোন হাতে নিয়ে ব্যক্তিটিকে শুধু  একটি বিশেষ   নম্বরে  জাতীয় পরিচয় পত্রের নম্বরসহ  এসএমএস পাঠাতে হবে। তিনি  সরকারী সাহায্য পাবেন কি পাবেন না সেটি এসএমএস এর মাধ্যমে জানতে পারবেন শীঘ্রই। 

ওই  ক্ষুদে বার্তাটি প্রেরণের  মাধ্যমে  স্বয়ংক্রিয়ভাবে কিছু তথ্য যাচাই বাছাই হয়। যেমন  তিনি  গত ছয় মাসের মধ্যে বিদেশে ভ্রমণ করেছেন নাকি, তাঁর কোন যানবাহন আছে নাকি,  বিভিন্ন বিল, তিনি সরকারী চাকুরে কিনা এইসব পরীক্ষার মধ্য দিয়ে তাঁর সাহায্য পাওয়ার সক্ষমতা যাচাই করা হয়। 

যদি তিনি  যোগ্য হোন তাহলে তিনি  একটি ফিরতি ক্ষুদে বার্তায় শুভ সংবাদটি পাবেন। তখন তাঁকে নিকটস্থ বায়োমেট্রিক এটিএম সেন্টার থেকে টাকা তুলতে হবে।  বায়োমেট্রিক হওয়ার কারণ তিনি  ছাড়া আর অন্য কেউ তুলতে পারবে না। 

এই পর্যন্ত পড়ে হয়তো পাঠকের মনে হতে পারে এটি উন্নত বিশ্বের কোন দেশ। ব্যাপারটি তা নয়। যাই হোক সে প্রসঙ্গে আসছি একটু পরেই। 

একটা কল্যানমুখী রাষ্ট্রের অন্যতম দায়িত্ব হইলো সেই দেশের দরিদ্র, দুঃস্থ আর অসহায় মানুষের পাশে দাঁড়ানো। যেই রাষ্ট্র সেই কাজটি যত ভালো ভাবে করতে পারে সেই রাষ্ট্রকে আমরা ততই কল্যানমুখী বলি। এই দরিদ্র জনগোষ্ঠীর পাশে দাঁড়ানোর কাজটি মূলত করা হয় সামাজিক নিরাপত্তা কার্যক্রমের মাধ্যমে।  

গত বছরের মার্চে যখন লকডাউন শুরু করে তখন করোনা সম্বন্ধে কারো কোন ধারণা ছিলো না যে এর ব্যাপ্তি কোথায় যেয়ে দাঁড়াবে। লকডাউন, বিভিন্ন বিধি নিষেধের কারণ অনেক ব্যবসা বন্ধ অথবা কার্যক্রম সীমিত হয়ে যায়। হাজার হাজার মানুষ চাকুরী হারিয়ে ফেলে।  তখন এই সামাজিক নিরাপত্তার বিষয়টি ভীষণ গুরুত্বপূর্ণ হয়ে ওঠে।  বিভিন্ন দেশে এই নিয়ে কার্যক্রম শুরু হয়। এইসব দেশের কার্যক্রম নিয়ে সম্প্রতি বিশ্বব্যাংক একটি প্রতিবেদন প্রকাশ করেছে। সেখানে মুলত  চারটি দেশের কথা বলা হয়েছে  যারা সবচেয়ে বেশী সাফল্য দেখিয়েছে। 

লেখাটির শুরুতে যেই দেশটির কথা বলা হলো সেটি হলো এই প্রধান চারটি দেশের একটি। সেটি হলো প্রায়শই ব্যর্থ রাষ্ট্রের তকমা দেয়া হয় তার নাম হলো পাকিস্তান।  এই  তথাকথিত ব্যর্থ রাষ্ট্র কি করে একটা মারাত্মক সামাজিক নিরাপত্তা ব্যবস্থা পৃথিবীতে গড়ে তুললো সেটা একটা বিস্ময়ের বিষয় বই কি। 

পাকিস্তানের অর্থনীতি অনেকটাই ধরাশায়ী ছিলো একটা লম্বা সময় ধরে।  ২০১৮তে পাকিস্তানের আই এম এফে যোগদান করে লোন নেয়ার জন্য। তখন মনে হচ্ছিল যে প্রায় ৮০ লক্ষ লোক দারিদ্র সীমার নীচে নেমে যাবে। মূল্যস্ফীতি অনেক বেশী প্রায় ১৩ ভাগ।  জিডিপ গ্রোথ কমে ৫.৮% থেকে ৩.৩% এ নেমে এসেছে। 

পাকিস্তানের প্রধানমন্ত্রী ইমরান খান ২০১৮ সালের অগাস্টে বলেছিলেন যে তাঁরা একটা কল্যানমুখী রাষ্ট্র গড়ে তুলতে চান। এটা ছিল ইমরান খানের রাজনৈতিক দল তেহেরিক ই ইনসাফের একটা প্রধান নির্বাচনী অংগীকার। 

নির্বাচন জয়ের পর সেই অঙ্গীকার থেকেই  মার্চ ২০১৯ এ ইহসাস শুরু করা হয়েছিল একটি সর্বব্যাপী প্রোগ্রাম হিসেবে। দারিদ্রতা দূরীকরনের যত রকম প্রোগ্রাম রয়েছে বিভিন্ন মন্ত্রণালয়ের অধীনে সেগুলোকে একটা ছাতার নীচে আনা হয়। 

পুরো প্রক্রিয়াটির দায়িত্বে ছিলেন সানিয়া নিশাত। মে ২০১৯ সানিয়া নিশাত বিশেষ সহকারী দারিদ্র দূরীকরণ কর্মসূচী।  তিনি একজন ডাক্তার, তিনি বিশ্বে সুপরিচিত স্বাস্থ্য বিশেষজ্ঞ, বিশ্ব স্বাস্থ্য  সংস্থা আর ইউ এন এর বিভিন্ন কমিটিতে ছিলেন। এর আগে ২০১৩ সালে কেয়ারটেকার সরকারের মন্ত্রীও ছিলেন। 

তিনি পরিষ্কার করে বলেছিলেন যে, ইহসাস প্রোগ্রাম হচ্ছে একটা মঙ্গলময় রাষ্ট্র গড়ে তোলার জন্য যারা ধনীদের এলিট ক্যাপচার থেকে রক্ষা করবে একবিংশ শতাব্দীর টেকনোলজী ব্যবহার করে। তিনি একটি নতুন মন্ত্রণালয় তৈরী করেন।  পোভার্টি এলিভিয়েশন সোশাল সেফটি (পাস) ।  গেটস ফাউন্ডেশনের ফান্ডিং সাপোর্ট ছিল। 

এর মধ্যেই এসে গেলো করোনা। আগেই বলা হয়েছে পাকিস্তানের অর্থনীতি মোটামুটি বারোটা বাজার মতন অবস্থায়। এই পরিস্থিতিতে করোনা ভাইরাস আক্রমণের এর মধ্যে মরার উপর খাঁড়ার  ঘা হয়ে আসে।  ধারণা করা হচ্ছে প্রায় ৩০ লাখের উপর মানুষ চাকুরী হারাবে। আরো ২০ লাখ মানুষ দারিদ্র সীমার নীচে চলে যাবে।

কিন্ত এরপরেও যখন কোভিড আসলো তখন পাকিস্তান তৈরী ছিল পাকিস্থানের দরিদ্র আর অভাবী মানুষদের সাহায্য সহযোগিতা করার জন্য। তাঁর মূল কারণ হলো এতো অনটনের মধ্যেও  সামাজিক নিরাপত্তার একটা শক্ত ভিত্তি এর মধ্যে প্রস্তুত হয়ে গেছে।  

লেখার শুরুতেই এটি কিভাবে কাজ করে তার বর্ণনা দেয়া হয়েছে। এ থেকে বোঝা যাচ্ছে এই অত্যাধুনিক সামাজিক নিরাপত্তা ব্যবস্থার মূল ভিত্তি  হলো  বিভিন্ন ধরনের তথ্য আর ডেটাবেইজের  উপর  নির্ভরশীল  একটা ব্যবস্থা। এর সাফল্যের মূল কারণ হলো যে এটি দিয়ে খুব সহজে টার্গেট গ্রুপে পৌছে যাওয়া যাচ্ছে, যেটি এমনিতে যাওয়া যেতো না। তথ্যের  উপর নির্ভরতার কারণে বিদ্যমান রাজনীতিবিদদের হাত থেকে দূরে রাখা সম্ভব হয়েছে। এটি যদিও শুধু কোভিডের সময়ে খ্যাতি লাভ করে কিন্তু এর  ব্যাপ্তি আরো অনেক বড়। যে কোন ধরনের সামাজিক সুরক্ষা কার্যক্রমে  কাজে এই ব্যবস্থাটি  ব্যবহার করা যেতে পারে এবং এর মধ্যে তা শুরু হয়েও গেছে। 

ইহসাস  পাকিস্তানের ইতিহাসে সবচেয়ে বড় ক্যাশ ট্রান্সফারের ঘটনা। গত বছরের নভেম্বরের ৬ তারিখের হিসাব অনুযায়ী পাকিস্তানের দেড় কোটি পরিবারকে ১৭৯ বিলিয়ন রুপী দেয়া হয়েছে। 

আন্ডার গ্র্যাজুয়েট স্কলারশীপ প্রোগ্রাম আছে যেটি নভেম্বর ২০১৯ এ শুরু হয়।  প্রায় ৫০ হাজার এর উপরে ছাত্র ছাত্রীদের দেয়া হয়েছে। এই টাকা গুলো এক প্রান্ত থেকে আরেক প্রান্ত পুরোপুরি ডিজিটাল হয়ে গেছে। অগাস্ট ২০২০ থেকে ইহসাস নাশোনুমা প্রোগ্রাম  শুরু হয় যেখানে স্বাস্ত্য এবং পুষ্টি শুরু করা হয় ডব্লিউএফপি  এর সাথে । 

প্রথম দিকে ইহসাসের বিরুদ্ধচারণ করার মানুষের অভাব ছিলো না।  তবে এই ধরনের আচরণ বেশীরভাগই নিরপেক্ষ ছিলো না। তার একটা বড় কারণ হচ্ছে এই ব্যবস্থায় দুর্নীতি করার সুযোগ অনেকাংশেই কমে গেছে।   পরে যখন এর সাফল্য দেখে তখন আস্তে আস্তে বিরুদ্ধ মত স্তিমিত হয়ে যায়। এই নিয়ে আগ্রহ এবং উদ্দীপনা দেখা দেয়। কারণ এর মধ্যে দুর্নীতি, এবং লিকেজ, কলিউশন অনেক কমে আসে। 

পাকিস্তানের প্রসঙ্গ থেকে এখন আসি বাংলাদেশে। বাংলাদেশের সামাজিক নিরাপত্তা কর্মসূচী বেশ বিস্তৃত। সেই কর্মসূচীর আওতায় ১৪৫টি সামাজিক নিরাপত্তা কর্মসূচী রয়েছে। তবে এইসব কর্মসূচির কার্যকারিতা নিয়ে অনেক সন্দেহ থেকে যায়।  সম্প্রতি প্রকাশিত খবরে জানা যাচ্ছে যে এই সব কর্মসূচিতে ভাতা নেয়া ৪৬ শতাংশ মানুষই তা পাওয়ার উপযুক্ত না। 

এর পরিপ্রেক্ষিতে ২০১৩ সালে ধনী-দরিদ্রদের তালিকা তৈরীর প্রকল্প নেয়া হয়। এই প্রকল্পের ব্যয় ধরা হয় ৩২৮ কোটি টাকা। এটি ২০১৭ সালে শেষ হওয়ার কথা। কিন্তু এ পর্যন্ত এই প্রকল্পের সময় চারবার বাড়ানোর পরেও এখনো শেষ হয়নি। ব্যয় ৩২৮ কোটি টাকা থেকে বেড়ে ৭২৭ কোটি টাকায় ঠেকেছে। প্রকল্পের মেয়াদও বাড়িয়ে ২০২২ সালের ডিসেম্বর পর্যন্ত করা হয়েছে।

বাংলাদেশে যেই পদ্ধতিতে গরীব খোঁজা হচ্ছে তাঁর নাম হচ্ছে প্রক্সি মিন টেস্টিং। এই প্রক্সি মিন টেস্টিং এ যেটা করা হয় সেটা হলো কোন পরিবারের বিভিন্ন বৈশিষ্ট দেখা হয়।  যেই পদ্ধতিতে ধনী দরিদ্র নিরুপণ করা হয় তা হচ্ছে এরকমঃ জরিপকারীরা বিভিন্ন বাড়ী বাড়ী যেয়ে নিম্নলিখিত তথ্য গুলো সংগ্রহ করছেনঃ পরিবারের সদস্য সংখ্যা, কক্ষের সংখ্যা, বৈদ্যুতিক সংযোগ, আলাদা রান্নাঘর এবং খাওয়ার ঘর, কি ধরনের ছাদ, টয়লেটের অবস্থা, পানির উৎস, টেলিভিশন বা ফ্রীজ আছে কি না, ভূমির এবং গবাদি পশুর  মালিকানা, রেমিটেন্স । 

এই ধরনের প্রক্সি সদা পরিবর্তনশীল। তাই এইগুলোর মাধ্যমে আসলে ধনী গরীব বোঝা সহজ নয়। চার পাঁচ আগের সংগ্রহীত তথ্য এখন আর তেমন কোন কাজেও আসবে না।  কারণ হচ্ছে এই প্রক্সিগুলো খুব দ্রুত পরিবর্তিত হতে থাকে। তাই এইভাবে দারিদ্র পরিমাপ করাটা বেশ কঠিন হয়ে দাঁড়ায়। তাই পাকিস্তান এই প্রসেস থেকে দূরে সরে এসেছে। যদিও তাঁরা শুরু করেছে আসলে এই প্রক্সি মিন টেস্টিং দিয়েই।  কিন্তু তারপরে ওই তালিকা থেকে বাদ দিয়েছে  বিভিন্ন ধরণের সূচক নির্ধারণ করে। যার মোটর সাইকেল আছে, সরকারী কর্মকর্তা বা সম্প্রতি বিদেশে ভ্রমণ করেছে তাঁরা বাদ পড়েছে। 

তাই আসলে গরীবদের তাড়া করে লাভ নাই। এর চেয়ে বড় লোকদের তাড়া করা ভালো। পাকিস্তানের ইহসাস প্রোগ্রামের সাফল্য এখানেই । এটি গরীবদের তাড়া না করে বড়লোকেদের তাড়া করেছে এবং তাঁদের বাদ দিয়েছে। বাংলাদেশের দরিদ্র বিমোচনের সাফল্য এখানেই নিহিত আছে। 

আরেকটি প্রচলিত পদ্ধতি হলো যে এমনভাবে বিতরণ করা যাতে বড়লোকরা সময় নষ্ট না করে। যেমন অনেক বড়লোকই হয়তো দীর্ঘ সময় লাইনে দাঁড়িয়ে থেকে বিক্রি করতে চাইবে না। সেক্ষেত্রে একটা সেলফ সিলেকশনের পরিস্থিতি তৈরী হয়। 

তবে একটা স্বস্তির বিষয় হচ্ছে সরকারও এই বিষয়গুলো বুঝতে পারছেন আস্তে আস্তে।  সরকার একটা ডিজিটালাইজেশন প্রসেসের মধ্য দিয়ে যাওয়ার চেষ্টা করছে তা কিছু তথ্য দিয়ে বোঝা যাচ্ছে। 

সমাজসেবা অধিদপ্তর জানিয়েছে, চলতি অর্থবছরে মোবাইল ফিন্যান্সিয়াল সার্ভিসের মাধ্যমে প্রায় ৭৬ লাখ ভাতাভোগীকে ভাতা দেওয়া হবে। এ বছরের ফেব্রুয়ারি মাস থেকে ৫ এপ্রিল পর্যন্ত এমআইএসে অন্তর্ভুক্ত উপকারভোগীদের মধ্যে প্রায় ৪৫ লাখের মোবাইল ব্যাংকিং বা ডিজিটাল অ্যাকাউন্ট খোলা হয়েছে। ৪৯৫টি উপজেলা এবং মহানগর ও জেলা শহরে সমাজসেবা অধিদপ্তরের আওতাধীন ৮০টি আরবান কমিউনিটি ডেভেলপমেন্ট (ইউসিডি) ইউনিটের মাধ্যমে ভাতার টাকা দেওয়া হয়। ডিজিটালাইজড অ্যাকাউন্ট হওয়ার কারণে ভাতাভোগীদের যে কেউ যেকোনো স্থান থেকে নগদ ও বিকাশ এজেন্ট বা এজেন্ট ব্যাংকিংয়ের মাধ্যমে ভাতার টাকা তুলতে পারবেন।

অন্যদিকে মোবাইল ফোন কোম্পানীর কাছে বিপুল পরিমাণ তথ্য আছে ফ্লেক্সিলোডের।  সরকারের কাছে এখন তথ্য আছে সঞ্চয়পত্রের। এই ধরনের আরো কিছু ডেটাবেইজের তথ্য  করে বায়োমেট্রিক পদ্ধতিতে টাকা পৌছুনোর ব্যবস্থা করা যেতে পারে। এই ব্যবস্থাটি পাকিস্তানের ইহসাসের মতন এতোটা উন্নত না হলেও বর্তমান অবস্থার চেয়ে অনেক ভালো ভাবে  প্রকৃত অভাবী মানুষের কাছে সাহায্য পৌছানো অনেকখানিই নিশ্চিত করা সম্ভব। 

করোনার এই সময়টি মানুষের ইতিহাসে একটি অভুতপূর্ব ঘটনা। বহু মানুষ অনেক বিপর্যয়ের মধ্য দিয়ে যাচ্ছে। সঠিক উপায়ে এইসব মানুষের পাশে দাঁড়ানো রাষ্ট্রের উচিৎ। 


